   序
   夫五行生克之論，創自漢儒。至唐李虛中，乃以天干地支配成八字，專取財官印綬，
論人之得失。迨後諸賢，又著天官、紫微、神禽等書，互會參用，紛紛不一。而命學燦若列
眉矣，但學者不潛心領悟，故其術皆不能中肯。余于搜輯詩文之暇，亦頗涉獵命學諸書。乃
友人持《欄江綱》善本謂餘曰某欲著簡易確切之說，以為後學之楷。此本秘之行篋久矣，以
此權量人之富貴，往往有驗，子可為梓之，以為子平書之小補。餘批閱一遍，審其義理精闢，
取捨恰當，實有得五行生克、八卦錯綜之妙，因不揣簡陋，細加編輯，視其繁者汰之，略者
增之，去其魯魚亥豕之訛，使閱者了然若諸指掌，此真命學之指南，子平之模範也。乃更其
名曰《窮通寶鑒》，因序其顛末于簡端，以付梨棗。庶不沒作者之初心，抑以廣君子知命之
學之意雲耳。


第一節    論木

   總論：
   木性騰上而無所止，氣重則欲金任使。木有金則有為高為斂之德。仍愛土重，則根蟠
深固，土少則有枝茂根危之患。木賴水生，少則滋潤，多則漂流。甲戌、乙亥，木之源。甲
寅、乙卯，木之鄉。甲辰、乙巳，木之生。皆活木也。甲申、乙酉，木受克。甲午、乙未，
木自死。甲子、乙丑，金克木。皆死木也。生木得火而秀，丙丁相同；死木得金而造，庚辛
必利。生木見金自傷，死木得火自焚。無風自止，其勢亂也。遇水返化其源，其勢盡也。金
木相等，格謂斷輪。若向秋生，反為傷斧，是秋生忌金重也。陰木重火，舌辯能言。
   生於春月，餘寒猶有。喜火溫燠，別無盤屈之拘。藉水資扶，而有舒暢之美。春初為
宜水盛，陰濃則根損枝枯。春末陽氣煩燥，無水則葉竭根幹，是以水火二物既濟方佳。土多
而損力，土薄則財豐。忌逢金重，傷殘克伐，一生不閑。設使木旺，得金為良，終身獲福。
   夏月之木，根幹葉燥，盤而且直，曲而已伸。欲其水盛，而成滋潤之力，誠不可少。
忌其火旺，而招焚化之憂，故獨為凶。喜土在薄，不宜重厚，厚則反為災咎。惡金在多，不
可欠缺，缺則不能琢削。重重見木，徒以成林。疊疊逢華，終無結果。
   秋月之木，氣漸淒涼，形漸凋敗。初秋之時，火氣未除，猶喜水土以相滋。中秋之令，
果已成實，欲得剛金而修削。霜降後不宜水盛，水盛則木漂。寒露節又喜火炎，火炎則木實。
木多有多材之美，土厚無己任之才。
   冬月之木，盤曲在地。欲土金而培養，惡水盛而亡形。金縱多不能克伐，火重見溫燠
成功。歸根複命之時，木病安能輔助。惟忌死絕，只宜生旺。

三春甲木

   春月之木，漸有生長之象。初春猶有餘寒，當以火溫暖，則有舒暢之美。水多變克，
有損精神。重見生旺，必用庚金砍伐，可成棟樑。春末陽壯水渴，藉水資扶，則花繁葉茂。
初春無火，增之以水，則陰濃氣弱，根損枝枯，不能華秀。春末失水，增之以火，則陽氣太
盛，燥渴相加，枝葉乾枯，亦不華秀。是以水火二物，要得時相濟為美。
   正月甲木：
   初春尚有餘寒，得丙癸透，富貴雙全。
   癸藏丙透，名“寒木向陽＂，主大富貴。倘風水不及，亦不失儒林俊秀。
   如無丙癸，平常人也。
   或無庚金，有丁透，亦屬文星，為木火通明之象，又名“傷官生財格＂，主聰明雅秀。
   一見癸水傷丁，但作厚道迂腐。
   或柱中多癸，滋助木神，傷滅丁火，其人奸雄梟險，曹操之徒，言清行濁，笑裏藏刀。
若庚申、戊寅、甲寅、丙寅，一行金水，發進士；或甲午日、庚午時，其人必貴。
   但要運相催，不宜制了庚丁，此又不吉，號曰“木被金傷＂。若無丙丁破金，必主殘
疾。
   或支成火局，洩露太過，定主愚儒。有啾唧災病纏身，終有暗疾。
   支成木局，得庚為貴，無庚必凶。若非僧道，男主鰥孤，女主寡獨。
   支成水局，戊透成貴，如無戊制，不但貧賤，且死無棺木。故書曰：甲木若無根，全
賴申子辰。幹得財殺透，平步上青雲。
   凡三春甲木，用庚者，土為妻，金為子。用丁者，木為妻，火為子。總之正二月甲木，
有庚戊者上命，如有丁透，大富大貴之命也。
   二月甲木：
   庚金得所，名“羊刃架殺＂，可雲小貴。異途顯達，亦主武職，但要財資之。柱中逢
財，英雄獨壓萬人。若見癸水，困了財殺，主為光棍。重刃必定遭凶，性情兇暴。書曰：木
旺宜火之光輝，秋闈可試。
   木向春生，處世安然有壽。
   日主無依，欲喜運行財地。
   三月甲木：
   木氣相竭，先取庚金，次用壬水。庚壬兩透，一榜堪圖。但要運用相生，風水陰德，
方許富貴。
   或見一二庚金，獨取壬水，壬透清秀之人，才學必富。
   或天干透出二丙，庚藏之下，此“鈍斧無鋼＂，富貴難求。若有壬癸破火，堪作秀才。
   或柱中全無一水，戊己透幹，支成土局，又作棄命從財，因妻而致富，妻子有能。
   或見戊己，及比劫多者，名為雜氣奪財，此人勞碌到老，無馭內之權，女命合此，女
掌男權，賢能內助。若比劫重見，淫惡不堪。
   或支成金局，方可用丁，不然，三月無用丁之法，惟有先庚後壬取用，書曰：甲乙生
寅卯，庚辛幹上逢。離南推富貴，坎地卻為凶。

三夏甲木

   四月甲木：
   四月甲木退氣，丙火司權，先癸後丁，庚金太多，甲反受病。若得壬水，方配得中和，
此人性好清高，假裝富貴。即蔭襲顯達，終日好作禍亂，善辨巧談，喜作詩文，此理最驗。
   如一庚二丙，稍有富貴。
   金多火多，又是下格。
   或癸丁與庚齊透天干，此命可言科甲。即風水淺薄，亦有選拔之才。
   癸水不出，雖有庚金丁火，不過富中取貴，異途官職而已。
   壬透可雲一富。
   若全無點水，又無庚金丁火，一派丙戊，此無用之人也。
   五六月甲木：
   木性虛焦，一理共推。五月先癸後丁，庚金次之。六月三伏生寒，丁火退氣，先丁後
甲。
   無癸亦可。
   或五月乏癸，用丁亦可。要運行北地為佳。
   總之五六月用丁火，雖運行北地，不至於死，卻不利運行火地，號曰“木化火灰必死＂
                                        。
   行西程又不吉，號曰“傷官遇殺＂，不測災來。
   惟東方則吉，北方次之，此五六月用丁火之說也。
   凡用神太多，不宜克制，須泄之為妙。五六月甲木，木盛先庚，庚盛先丁。
   五月癸庚兩透，為上上之格。
   六月庚丁兩透，亦為上上之格。
   用神既透，木火通明，大富大貴。
   或丁火太多，癸水亦多，反作平人。
   若柱中多金，名為“殺重身輕＂，先富後貧。運不相扶，非貧則夭。
   或庚多有一二丙丁制伏，又有壬癸透幹，泄金之氣，此又為先貧後富。
   或滿柱丙火，又加丁火，不見官殺，謂之“傷官傷盡最為奇＂，反主清貴，定主才學
過人，科甲有望。但歲運不宜見水，若柱中有壬水，運又逢水，必貧夭死。
   但凡木火傷官者，聰明智巧，卻是人同心異，多見多疑，雖不生事害人，每抱忌妒之
想，女命一理同推。
   若在六月，見辰支，名為“達時化合格＂，以癸水為妻，丁火為子。
   若二己一甲爭合，取支中比劫為用，以甲為用者，壬癸為妻，甲乙為子。
   其餘用庚者，土妻金子。
   用丁者木妻火子。
   女命以喜作夫、用作子。
   或是己土，不見戊土，乃為假從，其人一生縮首反項，畏妻子。若無印綬，一生貧苦。
六月尤可，五月決不可。

三秋甲木

   七月甲木：
   木性枯槁，金土乘旺，先丁後庚，丁庚兩全，將甲造成畫戟。七月甲堪為戟，非丁不
能造庚，非庚不能造甲。丁庚兩透，科甲定然。
   庚祿居申，殺印相生，運行金水，身伴明君。
   或庚透無丁，一富而已，主為人操心太重，不能坐享。
   或丁透庚藏，亦主青衿小富。
   或庚多無丁，殘疾病人。若為僧道，災厄可免。
   或四柱庚旺，支內水多，不作棄命從殺，見土多可作從財而看。
   庚多無癸，而壬水多，戊己亦多，此則專用一點丁火，方可制金以養群土。此命大富，
丁藏富小不顯。丁露定作富豪。
   得二丁，不坐死絕，必然富貴雙全。即風水不及，亦可富中取貴，納粟奏名。
   或癸疊疊制伏丁火，雖滿腹文章，終難顯達。得運行火土，破癸，略可假就功名。歲
運皆背，刀筆之徒。
   支成水局，戊己透幹，制去癸水，存其丁火，又可雲科甲。但此等命，主為人心奸巧
詐，好訟爭非，因貪致禍，奸險之徒，決非安分之人。
   七月甲木，丁火為尊，庚金次之。庚金不可少，火隔水不能熔金，故丁火熔金，必賴
甲木引助，方成洪爐。若有癸水阻隔，便滅丁火，壬水無礙，且能合丁。但須見戊土，方可
制水存火。
   八月甲木：
   木囚金旺，丁火為先，次用丙火，庚金再次。
   一丁一庚，科甲定顯。癸水一透，科甲不全。
   丙庚兩透，富大貴小。
   丙丁全無，僧道之命。
   丙透無癸，富貴雙全。有癸制丙，平常之人。
   支成火局，可許假貴。戊己一透，可作富翁。
   或支成金局，必主殘疾。得丙丁破金，亦主老來暗疾。
   或支成木局，幹透比劫，反取庚金為先，次用丁火。
   九月甲木：
   木性凋零，獨愛丁火。壬癸滋扶，丁壬癸透，戊己亦透，此命配得中和，可許一榜。
   庚金得所，科甲定然。
   或見一二比肩，無庚金制之，平常人也。倘運不得用，貧無立錐。一命：甲辰、甲戌、
甲辰、甲戌，身伴君主，富貴壽考，此為天元一氣，又名一財一用。
   遇比用財，專取季土。
   或見庚丙甲，可許入泮，白手成家。
   用火者木妻火子，子肖妻賢。
   或四柱木多，用丙用丁，皆不足異，用庚金為妙。
   凡四季甲木，總不外乎庚金，譬如木為犁，能疏季土。非庚為犁嘴，安能疏土。雖用
丙丁癸，庚決不可少也。
   九月卻不取土妻金子，當取水妻木子。
   凡甲木，多見戊己，定作棄命從財而看，從財格，取火妻土子。
   或見一派丙丁傷金，不過假道斯文。有癸破了丙丁，技藝之流。
   無壬癸破火，支又成火局，乃為枯朽之木，有庚亦何能為力，定作孤貧下賤之輩，男
女一理。
   或有假傷官，得地逢生，此正合“甲乙秋生貴玄武＂之說。
   用水制傷官者，以金為妻水為子。
   或丁戊俱多，總不見水，又為“傷官生財格＂，亦可雲富貴，此格取火為妻、土為子。
   凡甲多庚透，大貴。庚藏小貴。
   若柱中多庚，則又以丁為奇。如庚申、丙戌、甲申、壬申，主功名顯達，有文學，若
無庚丙年月，又無火星出幹，雖曰好學，終困名揚。
   九月甲木，雖用丁癸，見戊透必貴。如戊戌、壬戌、甲子、甲申，支成水局，幹有壬
水，正合貴玄武之說，配得中和，一榜之命，家計豐足。但庚丁未透出幹，不能館選。

三冬甲木

  十月甲木：
  庚丁為要，丙火次之。忌壬水泛身，需戊土制之。
  若庚丁兩透，又加戊出幹，名曰“去濁留清＂，富貴之極。即乏丁火，稍有富貴。
  或甲多制戊，庚金無根，平常人也。
  庚戊若透，雖出比劫，必定富而壽。
  或多比劫，只一庚出幹，坐祿逢生，乃為舍丁從庚，略富貴。
  或支見申亥，戊己得所，以救庚丁，可許科甲。
  若單己透，其力弱小，不過貢監而已。
  十一月甲木：
  木性生寒，丁先庚後，丙火佐癸。癸水司權，為火金之病。
  庚丁兩透，支見巳寅，科甲有准。風水不及，選拔有之。
  若癸傷丁，無戊己補救，殘疾之人。
  或壬水重出，丁火全無者，庸人也，得丙方妙。
  或支成水局，加以壬透，名為“水泛木浮＂，死無棺木。
     總之十一月甲木為寒枝，不比春木清茂，取庚丁，透壬無丙，不過刀筆異途，武職有
驗。
   用庚，土妻金子。
   用火，木妻火子。
   十二月甲木：
   天氣寒凍，木性極寒，無發生之象，先用庚劈甲，方引丁火，始得木火有通明之象。
故丁次之。
   庚丁兩透，科甲封恩。
   庚透丁藏，小貴。
   丁透庚藏，小富貴。
   無庚者貧賤，無丁者寒儒。
   火有丁透重重，亦是富貴中人，但須比肩，能發丁之焰，自有德業才能。如無比肩，
亦屬平常。
   總之，臘月甲木，雖有庚金，丁不可少，乏庚略可，乏丁無用。經雲：甲木無庚，男
女夭壽。

甲木喜用提要

     寅月：調合氣候為要，丙火為主，癸水為佐。
     卯月：陽刃駕殺，專用庚金，以戊己滋殺為佐。無庚，用丙丁泄秀，不取制殺。
     辰月：用金必須丁火制之，為傷官制殺。無庚用壬。
     巳月：調合氣候，癸水為主。原局氣潤，庚丁為用。
     午月：木性虛焦，癸為主要。無癸用丁，亦宜運行北地。
     未月：上半月同五月用癸，下半月用庚丁。
     申月：先用庚，再取丁，為傷官制殺，無丁用壬，富而不貴。
     酉月：用丁制殺，用丙調候，丁丙並用為佐。
     戌月：土旺者用甲木，木旺者用庚金，丁壬癸為佐。
     亥月：用庚金，取丁火制之，丙火調候。水旺用戊。
     子月：木性生寒，丁先庚後，丙火為佐，必須支見巳寅，方為貴格。
     醜月：丁火必不可少，通根巳寅，甲木為助，用庚劈甲引丁。

三春乙木

   三春乙木，為芝蘭篙草之物，丙癸不可離也。春乙見丙，卉木向陽，萬象回春，須癸
滋養根基。丙癸齊透天干，無化合克制，自然登科及第。故書曰：乙木根若種得深，只須陽
地不宜陰。漂浮只怕多逢水，克制何須苦用金。
   正月乙木：
   必須用丙。因為天氣尤有寒，非丙不暖。雖有癸水，恐凝寒氣，故以丙火為先，癸水
次之。
   丙癸兩透，科甲定然。
   或有丙無癸，門戶闡揚。
   或有丙多乏癸，名曰“旱春＂，獨陽不長，濁富之人。
   或丙少癸多，又為困丙，終為寒士。
   或癸己多見，為濕土之木，皆下格。
   用丙火者，木妻火子。
   用癸水多火者，金妻水子。
   二月乙木：
   陽氣漸升，木不寒矣，以丙為君、癸為臣。丙癸兩透，不透庚金，大富大貴。
   或天干透庚，支下無辰，不能化金。得癸透養木亦貴。
   若見水庫，則為假化，平常人也。
   二月乙木，用丙癸，或支成木局，有癸透乃作貴命。更得丙泄木氣，上上之命。但須
透癸，或水多困丙，多戊化癸，皆下格。
   用丙者，木妻火子。
   用水者，金妻水子。
   亥卯未逢於甲乙，富貴無疑。
   木全寅卯辰方，功名有准。
   活木忌埋根之鐵，支下有庚辛，伐賊其根，木則朽矣。
   三月乙木：
   陽氣愈熾，先癸後丙，癸丙雙透，不見己庚，玉堂之容。
   見己庚者，平常之人。
   或一乙逢庚，不見己者，亦主小富貴，但不顯達。
   或多見水見己，只恐高才不第。見戊堪發異途。
   或庚己混雜，丙癸全，則為下格。
   或見水局，丙戊高透，亦主科甲。
   或柱中全無丙戊，支合水局，此離鄉之命。
   或見一派癸水，又有辛金，則作旺看，得一戊己制癸，亦可雲小富貴。
   若一派壬癸不特貧賤，而且夭折。有一戊己，方雲有壽，但終為技術之人。
   又或庚辰時月，名“二庚爭合＂，乃貧賤之輩。如年見丁破庚，可雲從化，亦不失武
職之權。
   用癸者，金妻水子。
   癸多用丙者，木妻火子。

三夏乙木

   木性枯焦，四月專尚癸水，五六月先丙後癸。夏至前仍用癸水，先得丙透，支下又有
丙火，名曰“木秀火明＂，得一癸透，科甲中人。
   或透二丙一癸，可許采芹。
   或一派癸水，有丁無丙，平常之人。
   或癸透幹，異途顯宦，難由科甲。
   癸居子辰，異途小職。
   或丙藏支下，癸透年幹，己出月上，雖非科甲，異路功名。
   又或重重癸水，或支藏癸水，由行伍得功名。
   四月乙木：
   自有丙火，取癸水為尊，四月乙木專癸水，丙火酌用。雖以庚辛佐癸，須以辛透為清。
癸透，庚辛又透，科甲定然。
   獨一點癸水，無金，是水無根，雖出天干，不過秀才小富。要大運相扶。
   或土多困癸，貧賤之人。
   丙戊太多，支成火局，瞽目之流。
   用癸者，金妻水子。
   乙逢雙女木傷殘，若見辛金壽必難。不得丙丁來制伏，豈知安樂不久長。
   五月乙木：
   丁火司權，禾稼俱旱。上半月屬陽，仍用癸水，下半月屬陰，三伏生寒，丙癸齊用。
   柱多金水，丙火為先，餘皆用癸水為先。
   乙木重逢火位，名為“氣散之木＂，支成火局，泄乙精神，須用癸滋，癸透有根，富
貴雙全。
   或庚辛年上，癸透時幹，定許科甲。
   無癸者常人。
   若見丙透，支成火局，陽焦木性，此人殘疾。無癸必夭，見壬可解。
   或火土太多，此人愚賤，或為僧道門下閒人。
   六月乙木：
   木性且寒，柱多金水，丙火為尊。
   支成水局，乙得無傷，癸水透幹，大富大貴。
   無癸定作常人，運不行北，困苦一生。
   凡五六月乙木，氣退枯焦，用癸水切忌戊己雜亂，則為下格。
   或甲木高透，制伏土神，名為“去濁留清＂，可許俊秀。
   土多乏甲，秀氣脫空，庸人而已。
   或丙癸兩透，加以甲透出制戊，選拔定然。
   若不見丙癸，只有丁火，亦屬常人。有壬，可充衣食。
   或柱中無水，又無比劫出幹，乃為棄命從財，富大貴小，能招賢德之妻。
   從財格，以火為妻，土為子
   或一派戊土出幹，亦見比肩，名為“財多身弱＂，終為富屋貧人
   或丙辛化水，嫖賭破家，終非承受之兒
   或一派乙木，不見丙癸，名為“亂臣無主＂，勞碌奔波。又加支多辛金，僧道之輩
   或一派甲木，無丙無癸，又無庚金，此人一生虛浮，總不誠實。有庚制甲，乃有謀之
人，但嗜酒貪花，多愁敗德，不修品行，男女一理。
   總之夏月乙木，用癸水，丙火酌用，庚金次之。

三秋乙木

   金神司令，先丙後癸，惟九月用癸水，恐丙暖戊土為病也。
   七月乙木：
   庚金秉令，庚雖輸情于乙妹，怎奈幹乙難合支金。柱見庚多，乙難受載。
   或丙透幹，又加己出埋金，此格可雲科甲。
   有己透，加丙，亦是上命。
   七月喜己土為用，或不見丙癸，己土決不可少，此則火為妻、土為子。
   或癸透、丙藏、庚少，此不用己，可許拔貢。
   無丙、有癸透者，不失刀筆門戶。
   有支下庚多，癸又藏者，無丙己二神，平常人物。
   或生辰時，此為從化，反主富貴。凡化合格，皆以所生之神為用。化金者，戊土為用
神，特忌丙丁鍛煉破格。
   從化者以火為妻、土為子。
   其餘以金為妻，妻必賢美；以水為子，子必克肖。但忌刑沖，凡命皆然，不特此也。
   秋木逢金，非貧則夭。秋生乙木忌根枯，根既枯槁，貧苦到老。
   八月乙木：
   芝蘭禾稼均退，以丹桂為乙木。在白露之後，桂蕊未開，用癸水，以滋桂萼。
   若秋分後，桂花已開，卻喜向陽，又宜用丙，癸水次之，丙癸兩透，科甲名臣。
   或支成金局，宜暗藏丁，無丁制金，恐木被金傷。
   若無水火，此人勞碌。
   或得癸水，為子得母，其人一生豐盈。
   或丙癸兩透，戊土雜出，亦主異路功名。
   生秋分後，有丙無癸，亦略富貴。
   若有癸無丙，名利虛花。
   若四柱不見丙癸，下格。
   或癸在年（月）幹，丙透時幹，名為“木火文星＂，定主上達。生於秋分後方佳。
   或生上半月無癸，姑用壬水，不然，枯木無用，必作貧人。
   又四柱多見戊己，下格。
   用癸者，金妻水子。
   用丙者，木妻火子。
   用壬者，金妻水子。
   甲乙逢強金，魂歸西土。青龍逢兒旺，且賤且貧。乙木生居酉，莫逢巳酉醜，富貴坎
離宮，貧窮申酉守。木逢金旺巳傷，再遇金鄉，豈不損壽。
   九月乙木：
   根枯葉落，必須癸水滋養。如是甲申時，名為“藤蘿系甲＂，可秋可冬。
   若見癸水，又遇辛金髮水源，定主科甲。
   或有癸無辛，常人。
   有辛無癸，貧賤。
   或四柱壬多，水難生乙，亦是尋常之輩。
   或支多戊土，又透天干，作從財看，無比劫方妙。一逢比劫，富屋貧人。
   用癸者，金妻水子，但子女艱難，季土克制故也。

三冬乙木

   十月乙木：
   木不受氣，而壬水司令，取丙為用，戊土為次。丙戊兩透，科甲定然。
   有丙無戊，雖不科甲，亦入儒林。
   支多丙火，運入火鄉，亦主顯達。
   或水多無戊，乙性漂浮，流蕩之徒。若不見丙巳，妻子難全。
   或一點壬水，即多見戊土，亦為不妙，得甲制戊，可許能幹。但為人好生禍亂，構訟
爭非，男女一理。
   支成木局，時值小陽，此又如春木同旺，若有癸出，須取戊為尊，加以丙透，科甲之
人。
   若無丙戊二字，自成自敗，終非承受之輩。
   十一月乙木：
   花木寒凍，一陽來複。喜用丙火解凍，則花木有向陽之意。
   不宜用癸，以凍花木，故用丙火，有一二點丙火出幹，無癸制者，可許科甲。
   即丙藏支內，亦有選拔封恩。得此不貴，必因風水薄。
   或壬癸出幹，有戊制，可作能人。
   即丙在支內，亦是俊秀。
   若壬透無戊，貧賤之人。
   支成水局，幹透壬癸，丙丁全無，雖有戊制，貧乏到老。運至南方稍有衣食。
   丁火有亦如無，丁乃燈燭之火，豈能解嚴寒之凍。設無丙丁，戊己多見，金水奔流，
下賤。
   或有戊己無火，亦屬常人，但不至下賤。
   或一派丁火，大奸大詐之徒，如無甲引丁，孤鰥到老。丁火見甲，必主麟趾振振，芝
蘭繞膝。
   或成水局，壬癸兩逢，則木浮矣。不特貧賤，而且夭折。得一戊救方可。
   冬月乙木，雖取戊制水，不可作用，取丙火則可。
   用火者，木妻火子。
   用土者，火妻土子。
   十二月乙木：
   木寒宜丙，有寒谷回春之象。得一丙透，無癸出破格，不特科甲，定主名臣顯宦。
   丙火藏支，食氣而已。
   干支無丙，一介寒儒。
   或四柱多己，不逢比劫，乃作從財，富比王侯。若有比劫，貧無立錐。
   或一派戊己，見甲頗有衣祿，以丙火為用方妙。

乙木喜用提要

  寅月   取丙火解寒，略取癸水為滋潤，不宜困丙。
  卯月   以癸滋木，用丙泄秀，不宜見金。
  辰月   若支成水局，取戊為佐。
  巳月   月令丙火得祿，專用癸水，調候為急。
  午月   上半月專用癸水，下半月丙癸並用。
  未月   潤土滋木，喜用癸水，柱多金水，先用丙火。夏月壬癸，切忌戊己雜亂。
  申月   月垣庚金司令，取丙火制之，或癸水化之。不論用丙用癸，皆己土為佐。
  酉月   上半月癸先丙後，下半月用丙先癸後，無癸用壬。
  戌月   以金發水之源。見甲，名藤蘿系甲。
  亥月   乙木向陽，專用丙火，水多以戊為佐。
  子月   寒木向陽，專用丙火，忌見癸水。
  醜月   寒谷回春，專用丙火。


第二節    論火

   總論：
   炎炎真火，位鎮南方，故火無不明之理。輝光不久，全要伏藏，故明無不滅之象。火
以木為體，無木則火不長焰。火以水為用，無水則火太酷烈。故火多則不實，太烈則傷物。
木能藏火，到寅卯而方生。火不利西，遇申酉而必死。生居離位，果斷有為，若居坎宮，謹
畏守禮。金得火和，則能熔鑄，水得火和，則成既濟。遇土不明，多主蹇塞，逢水旺處，決
定為榮。木死火虛，難得永久，縱早功名，必不久長。春忌見木，惡其焚也。夏忌見土，惡
其暗也。秋忌見金，金旺難克制。冬忌見水，水旺則滅形。故春火欲明不欲炎，炎則不實。
秋火欲藏不欲明，明則燥。冬火欲生不欲殺，殺則暗。
   生於春月，母旺子相，勢力並行。喜木生扶，不宜過旺，旺則火炎。欲水既濟，不愁
興盛，盛則沾恩。土多則蹇塞埋光，火盛則傷多爆燥。金見多可以施功，縱重疊妻財猶遂。
   夏月之火，勢力行權。逢水制，則免自焚之咎。見木助，必招夭折之患。遇金必作良
工，得土遂成稼穡。金土雖為美麗，無水則金燥土焦。再加火助，太過傾危。
   秋月之火，性息體休。得木生，則有複明之慶。遇水克，難逃隕滅之災。土重而掩息
其光，金多而損傷其勢。火見火以光輝，縱疊見而轉利。
   冬月之火，體絕形亡。喜木生而有救，遇水克以為殃，欲土制為榮，愛火比為利。見
金而難任為財，無金而不遭妻害。天地雖傾，水火難滅。

三春丙火

   秉象至威，陽回大地，侮雪欺霜，用壬水為扶陽，名曰“天和地潤＂，既濟成功。正
月用壬，庚辛為佐。二月用壬水。三月土重晦光，取甲助之為妙。癸丙春生，不晴不雨之天，
丙日春生，時月出癸，雲霧迷蒙，不顯不達，非若壬水輔丙也。
   正月丙火：
   三陽開泰，火氣漸炎，取壬為尊，庚金佐之。壬庚兩透，科甲定然。
   即壬透庚藏，亦有異途顯達。
   支藏一二丙火，納粟奏名，主為人慷慨英雄，有才邁眾。
   或一派庚辛混雜，常人。
   得時月兩透庚金，無辛者，定主清貴。
   或辛年辛時，名為貪合酒色之徒，女命一理。
   或丙少壬多，而無戊制，名“殺重身輕＂，斯人笑裏藏刀，尋非痞棍。或見一戊制壬，
反成富貴，宜見一二比肩方妙。
   或一片戊土，甲不出幹，終非大器，且恐孤貧。
   正月之丙，忌戊晦光，或支成火局，取壬水為貴。無壬，癸亦姑用，若壬癸俱無，取
戊以泄火氣，但屬平人。
   或支成火局，又作炎上而推。但不逢時耳，若不見東南歲運，反致孤貧。
   或四柱有甲木，得庚金暗制，可作秀才。
   無壬用癸者，略富貴，且官殺亦要旺相有根。
   丙火無壬，多主貧賤，屢征屢驗。
   或火多無水，一至水鄉必死，不然定有災咎。惟五月丙火，合炎上格，則不喜水破格。
   用癸無根，定主目疾。
   二月丙火：
   陽氣舒升，用壬水，壬透天干，不見丁化，加以庚辛己亦透，壬水有根，定主科甲。
   或無壬水，己土姑用，主有才學，雖不能成名，必衣食充足。
   或一派壬水，見一戊制，雖不科甲亦有恩庇。
   或無戊透，則有辰戌醜未之戊，但辰宮癸水，貪合成火，不能制壬，此平常衣祿。
   若支下全無一戊，此系奔流之人，加以金多生水，下賤之命。
   或一派戊土，亦用壬水，運喜行木，見土不祥，行火亦不利。
   或丙子日辛卯時，乃從化格，但不逢時，貪財壞印，難招祖業。
   若得一二重丁火破辛，壬水得位，亦主富貴，雖不科甲，亦有異途，名傳郡邑。合此
格，主妻妾多子。
   或月時見二辛卯，日乃丙子，名為爭合。年不透丁制辛，此人昏迷酒色，年透丁火反
吉。
   或支成木局，反因得財，因酒得名。
   三月丙火：
   氣漸炎升，用壬水。
   或成土局，取甲木為輔，壬不可離。壬甲兩透，科甲定宜。惟忌庚出制甲，則秀才而
已。
  無甲用庚，助壬水泄土氣，壬透甲藏，富大貴小。
  有甲無壬，勞碌濁富。
  壬藏無甲，一介寒儒。
  壬甲兩無，愚賤之輩。
  乙丁雜亂，定必屬凡夫。

三夏丙火

   陽威性烈，專用壬水。若亥宮壬水無力，回克洩氣故也。仍用申宮長生之水，方雲富
貴。四月用壬水，金為佐。五月亦用壬。四五月壬透者富貴，丁多兼看癸水。六月用壬，但
借庚金為佐。
   陽刃合殺，威權萬里。丁火羊刃太旺，正謂“羊刃倒戈，無頭之鬼＂。丙火用壬，生
旺坐實方好，忌壬水太多，名“殺重身輕＂。
   四月丙火：
   建祿於巳，火勢炎炎，宜專用壬水，解炎威之力，成既濟之功。
   如無壬水，孤陽失輔，難透清光。得庚發水源，方為有根之水。壬庚兩透，不見戊土，
號曰“湖水汪洋，廣映太陽，光輝顯著，文明之象＂，人合此格，不但科甲崢嶸，必有恩鎰
封榮。若不驗，必暗損陰德。
   或無壬水，癸亦姑用。見庚透癸，不富必貴。但心性乖僻，巧謀善辨。
   或壬癸俱無，愚頑之輩。
   火炎無制，僧道之流。不然須防夭折。
   或一派庚金，不見比劫，有富無貴。
   或丙午日幹，四柱多壬，不見戊制，名曰“陰刑殺重＂，光棍之流。
   或支成水局，加之重重壬透，一無制伏，盜賊之命。如見己土，下賤鄙夫。
   五月丙火：
   火氣愈炎，得壬庚高透，方為上命。
   或一壬無庚，亦主貢監。猶防戊己出幹，丁壬化合，則為平人。
   即不透庚壬，或有申宮長生之水濟之，坐祿之金，至妙。必入詞林。又怕戊己雜亂，
則為異路。
   或成火局，不見滴水者，乃僧道鰥獨之命。
   即有一二癸水，多遇火土，用之無力，瞽目之人。
   得戊己透泄火氣，刑克孤寡，行北地多凶。何也？所謂燥烈水激反凶。
   或成炎上格，柱運不見庚辛，多見甲乙者，反主大富貴。然亦不可見水運。
   或有庚透者，衣祿充足，支火輕無目疾。支見水者異途。
   或成土局，又為洩氣太過，得壬滋甲出幹，土被制而火得生扶，此必富貴壽考之格也。
   六月丙火：
   退氣，三伏生寒，壬水為用，取庚輔佐。庚壬兩透貼身相生，可雲科甲名宦。
   若無庚有壬，不見戊出，小富小貴。
   見戊制壬則為鄉賢而已。或己土出幹混雜，此必庸夫俗子，其人貧困。
   無壬下格，貧而且頑，男女一理。
   或天干一派丙火，陽極生陰，干支兩見庚壬，登科及第。
   總之六月丙火用壬，不同餘月用壬喜運行西北，六月用壬喜運行東南。

三秋丙火

  七月丙火：
   太陽轉西，陽氣衰矣。日近西山，見土皆晦。惟日照湖海，暮夜光天。故仍用壬水輔
映光輝，如壬多，取戊制方妙。有壬透幹，又見戊土透幹，可雲科甲。
   如戊藏支內，不過生員。
   多壬無戊，平常人也。
   或戊多壬少，亦屬常人。
   或多壬，一戊出制，所謂“眾殺倡狂，一仁可化＂，必主顯達、有權威。
   一派辛金，又為棄命從財，奇特之造，雖不科甲，亦有榮恩，但多依親戚而進身之階，
從財者以水妻木子。
   八月丙火：
   日近黃昏，丙之餘光，存於湖海，仍用壬水輔映。四柱多丙，一壬高透為奇，定主登
科及第，富貴雙全。
   一壬藏支，亦主秀才。
   或戊多困水，則假作斯文。
   若無壬水，癸亦可用，但功名不久。
   或見辛透，不能從化，貧苦到老。
   或見一丁制辛，為人奸詐，不識高低，女命合此，長舌淫賤。
   或成金局，無辛出幹，此非從財，乃朱門餓莩。
   如辛出幹，不見比劫，此從財格，反主富貴，親戚提拔，妻賢內助。
   九月丙火：
   火氣愈退，所忌土晦光，必須先用甲木，次取壬水。甲壬兩透，富貴非凡。
   若無壬水，得癸透幹亦可，雖不科甲，異路功名。
   壬癸藏支，貢監而已。
   甲藏壬透，無庚破甲，可許秀才。
   或庚戊困了水木，定是庸才。
   無甲壬癸者下格。
   或一派火土，雖不太旺，亦自燥矣。如不離鄉過繼，亦主奔流。如無庚辛壬癸出幹，
必為夭命。
   或支成火局，炎上失時。若運入南方，一貧徹骨。

三冬丙火

   十月丙火：
   太陽失令，得見甲戊庚出幹，可雲科甲。主為人性好清高，斯文領袖。
   如辛透見辰，名“化合逢時＂，主大貴。
   或壬多無甲，乃作棄命從殺，即不科甲，亦是宦僚。
   或壬多有甲無戊，卻非從殺，宜用己土混壬。
   總之十月丙火，木旺宜庚，水旺宜戊，火旺用壬，隨宜酌用可也。
   十一月丙火：
   冬至一陽生，弱中複強。壬水為最，戊土佐之。壬戊兩透，科甲可許。
   無戊見己，異路功名。
   或無壬水，有癸出幹，得金滋無傷，又有丙透以解凍，可許衣衿。
   或一派壬，則用戊土。此人雖不成名，文章邁眾。但名利虛浮，何也？因戊晦光。又
須甲木為藥也。
   或無壬水，癸亦可用，但不甚顯。
   或四柱多壬無甲，乃作棄命從殺，亦有雲路。
   或水多、有甲、無戊，卻非從殺，宜用己土濁壬。
   十一月丙火與十月頗同。
   十二月丙火：
   氣進二陽，侮雪欺霜。喜壬為用，己土司令，土多又不可少甲。壬甲兩透，科甲堪宜。
   甲藏則秀才而已。
   或無甲得一壬透，富中取貴。
   如見一派己土，不見甲乙，名“假傷官＂，聰明性傲，名利虛浮。
   或一派癸水，得己出幹，必主自創基業，若制伏太過，又取辛金作用。得見癸透，此
人即不成名，必清雅文墨之士。

丙火喜用提要

   寅月    壬水為用，庚金發水之源為佐。
   卯月    專用壬水，水多用戊制之，身弱用印化之。
   辰月    專用壬水，土重以甲為佐。
   巳月    以庚為佐，忌戊制壬。
   午月    壬庚以通根申宮為妙。
   未月    以庚為佐。
   申月    壬水通根申宮，壬多必取戊制。
   酉月    四柱多丙，一壬高透為奇。無壬為癸。
   戌月    忌土晦光，先取甲疏土，次用壬水。
   亥月    月垣壬水秉令，水旺用甲木化之。身殺兩旺，用戊制之。火旺用壬，木旺
宜庚。
   子月    氣近二陽，丙火弱中複強，故用壬水，取戊制之，無戊用己。
   醜月    喜壬為用，土多不可少甲。

三春丁火

   正月丁火：
   甲木當權，乃為母旺，非庚不能劈甲，何以引丁，姑用庚金。
   或一派甲木，無庚制之，非貧即夭。
   或只一甲木，多見乙木者，必離鄉之客，焉問妻兒。
   或見甲乙，生庚子時，又主妻早子早，且可采芹。
   得壬化木，弱極複生，合此必主大貴。但此化合，反以不見庚破格為妙。
   或有庚金壬癸，得己出幹制之，此命不由科甲，亦有異途。
   或一派壬癸，不得寅時，又無庚金，必主窮困。
   或丁年、壬月、丁日、壬時，男主大貴，女則不宜。此格以土為妻、金為子。但子女
艱難。
   女命合此，淫賤、刑夫克子。
   或支火局，無滴水解災，僧道之命。見甲出略可，總不可無水，水多亦不宜。
   二月丁火：
   濕乙傷丁，先庚後甲，非庚不能去乙，非甲不能引丁。庚甲兩透，科甲定然。
   庚透甲藏，亦有生貢。
   甲透庚藏，異路功名。
   或庚乙俱透，庚必輸情於乙，未免貪合，運行金水，一貧徹骨。
   或庚透乙藏，則不能貪合，乙反引丁，即用乙亦無害，運入木火之鄉，自然富貴。
   若儘是乙木，不見一甲，此人富貴不久，因貪致禍，弄巧反拙，且不能承先人之業。
   或支成木局，有庚透，主清貴。不見庚者，常人。
   二月乙木司權，必須有庚。
   有乙無庚，主貧苦無依。
   得印旺殺高，大富大貴。
   或一派水，無一戊制，主貧苦無依。
   或乙少癸多，有戊去制，反主吉。
   三月丁火：
   戊土司令，泄弱丁火。先用甲木引丁制土，次看庚金。庚甲兩透，定主科甲。或一藏
一透，終非白丁。
   或支成木局，取庚為先，得庚透，丁癸不透，亦有異路功名。
   或支成水局，加以壬透，名“殺重身輕＂，必夭折夭年，或遭凶死。或戊己兩透，廊
廟之客。若一甲破土，定是常人。

三夏丁火

   四月丁火：
   乘旺，雖取甲引丁，必用庚劈甲、伐甲，方雲木火通明。
   甲多，又取庚為先，但四柱忌見癸水，癸水一見，泄庚、濕甲、傷丁，故以癸為病。
   或癸水藏支，壬水出幹制丙，不奪丁光，自是雁塔題名，玉堂清貴。
   或有庚無甲，戊透天干，此為傷官生財，又取戊為用，必主富貴。
   戊土出幹，不見甲乙，又不見水，是傷官傷盡，八字清高，但不大貴、亦不大富。見
水多木多，定是常人。
   或四柱多丙，不見壬癸，奪了丁光，此人貧苦。
   或丁年、巳月、丁巳日、丙午時，一丙不奪二丁，即不顯達，亦名播四鄰。故書曰：
丁火陰柔一燭燈，太陽相見奪光明。柱中若見甲木透，定許身安福自臨。
   五月丁火：
   時歸建祿，不宜亂用甲木。遇年透隔位之壬，不貪丁合者，忠而且厚。
   或支成火局，幹見火出，得庚壬兩透者，科甲定然。土透制壬，常人。
   即壬藏支中，亦非白丁。但要運行西北，方可發達。
   得一癸透，名“獨殺當權＂，出人頭地。
   若見寅辰亥卯字，化木生火，平常人物，豐衣足食，中年富，但刑克子息，勞而無功。
   或丙午月、丁未日、辛亥時，亥中有壬制丙，不致貧苦。若丙午時，則滴水難救災火，
必主僧道。若年支見子，雖不科甲，亦有衣衿。
   若干支無火局，有水透幹，須用甲木。又要庚劈甲方明，木火通明，主大富貴。
   或木少火多，焚其木性，不能透九霄，榮華不久。
   或生月是祿，支皆生旺合局，加以火出，無滴水解災，乃身旺無依，孤貧之格。女必
為尼。即運北地，反主凶厄。
   六月丁火：
   陰柔退氣，但值三伏生寒，丁弱極矣。專取甲木，壬水次之。若得甲出天干，支成木
局，見亥中之壬，為木神有根，接引丁火，必然科甲。
   即不見木局，支見壬水，雖不大貴，亦有淩雲之氣，無庚不妙。
   或支成水局，見水透幹，則濕木性，不能引丁，必為平人。
   有甲透，有才幹，有庚透，無刑傷。
   若無甲木，假名假利。
  或年月日時，皆一派丁未之類，此為純陰，終無大用。

三秋丁火

   退氣柔弱，用甲木，金雖乘旺司權，無傷丁之理。仍取庚劈甲，為引火之物。
   或借丙火暖金曬甲，不慮丙奪丁火，凡兩丙夾丁者，夏月忌之，餘月不忌。但此格少
年困苦刑克，中年富貴，必要地支見水制丙方妙。
   三秋甲庚丙並用，仍分優劣，何也？七月甲丙，申中有庚，八月甲丙庚皆用。
   七八月或無甲木，乙亦可用，為“枯草引燈＂，卻不離丙曬也。
   九月用甲庚，大抵甲不離庚、乙不離丙，其理極明。
   或見甲庚丙俱透，必主科甲。
   無甲用乙者，富貴皆小，且富而不貴者多。
   或一重壬水，又多見癸水，必以戊土為制，自然富貴光輝。
   或一派庚金，名財多身弱，主富屋窮人，妻多主事。
   或壬多泄庚，丁壬化殺，反成富貴。
   庚多無壬，奔流下賤。
   或八月一派辛金，不見庚金，又無比劫，此棄命從財，富而且貴，雖不科甲，亦有異
途。從財者，水為妻，有正偏；木為子，不刑。
   或九月一派戊土，泄丁火之氣，不見甲木，為“傷官傷盡＂，非尋常可比。
   或甲木透出，為文書清貴，秋闈可奪。用甲者，庚不可少。

三冬丁火

   微寒，用庚甲。甲乃庚之良友，凡用甲木，庚不可少。無庚無甲，何能引丁，難雲木
火通明。
   冬丁有甲，不怕水多金多，可稱上格。甲庚兩透，科甲分明。見己則咎，己多合甲，
則為常人。
   或一丙奪丁，必賴支內水救。若有支金發水之源，官拜烏台有准。
   全無癸水制丙，無用之徒。
   或有金無水，貧寒之士。
   有水無金，又主清高。
   或時月二壬爭合，取戊破之，有戊稍有富貴，無戊常人。設戊藏得所，不失衣衿。
   或二丙奪丁，得年幹有癸。支下帶合，金水得所，亦必顯達，納粟奏名，必驗。
   或仲冬水多癸旺，全無比印，作棄命從殺，亦有異途功名。見丁比出幹，難合格局，
常人，且主骨肉浮雲，六親流水。戊出破癸，頗有兄弟妻兒。
   或四柱多丙丁，又用癸制火。
   三冬丁火，甲木為尊，庚金佐之，戊癸權宜酌用可也。

丁火喜用提要

  寅月     用庚金劈甲引丁。
  卯月     以庚去乙，以甲引丁。
  辰月     以甲木引丁制土，次看庚金。木盛用庚，水盛用戊。
  巳月     取甲引丁，甲多又取庚為先。
  午月     火多以庚壬兩透為貴。無壬用癸，為獨殺當權。
  未月     以甲木化壬引丁為用，用甲不能無庚，取庚為佐。
   申月   庚取劈甲，無甲用乙。用丙暖金曬甲，無庚甲而用乙者，見丙為枯草引燈。
水旺用戊。
   酉月   庚取劈甲，無甲用乙。用丙暖金曬甲，無庚甲而用乙者，見丙為枯草引燈。
水旺用戊。
   戌月   一派戊土無甲，為傷官盡。
   亥月   庚金劈甲引丁，甲木為尊，庚金為佐。戊癸權宜取用。
   子月   庚金劈甲引丁，甲木為尊，庚金為佐。戊癸權宜取用。
   醜月   庚金劈甲引丁，甲木為尊，庚金為佐。戊癸權宜取用。


第三節     論土

   總論：
   五行之土，散在四維。故金木水火依而成象，是四時皆有用。所忌者，火死酉也，水
旺子也。蓋土賴火印，火死則土囚；土喜水財，水旺土虛。土得金火方成大器。土高無貴，
空惹灰塵。土聚則滯，土散則輕。辰戌醜未，土之正位，分陰分陽，土則不同。辰有伏水，
未有匿木，滋養萬物，春夏為功。戌有藏火，醜有隱金，秋火冬金，肅殺萬物。故土聚辰未
為貴，聚戌醜不為貴，是土愛辰未而不愛醜戌是也，明矣。若更五行有氣，人命逢之田產無
比，晚年富貴悠悠。若土太實無水，則不和柔，無木則不疏通，土見火則焦，女命多不生長。
土旺四季，惟戌土困弱，戌多為人好鬥，多瞌睡。辰未人好食。醜人清省，醜有艮土，有癸
水，能潤而膏，人命遇此，主能卓立。
   生於春月，其勢虛弱。喜火生扶，惡木太過。忌水氾濫，欲喜比助。得金而制木為祥，
金若多仍盜土氣，
   夏月之土，其勢燥烈。得盛水滋潤成功，忌旺火煆煉焦赤。木助火炎，生克無良。金
生水泛，妻財有益。見比肩蹇滯不通，如太過又喜木襲。
   秋月之土，子旺母衰。金多而耗盜其氣，木盛而制伏純良。火重重而不厭，水泛泛而
非祥。得比肩則能助力，至霜降不比無妨。
   冬月之土，外寒內溫。水旺財豐，金多子秀。火盛有榮，木多無咎。再加土助猶佳，
惟喜身強足壽。
   辰戌醜未，四土之神，惟未土極旺。何也？辰土帶木氣克之。醜戌之土，帶金氣泄之。
此三土雖旺，故土臨比三位，金多作稼穡格，不失中和。
   若未月土，則帶火氣也。帶火以生之，所以為極旺也。若土臨此旺未月，見四柱土重，
多作火炎土燥，不作稼穡格看，但臨此月之土，見金周結局，不貴即富也。書曰：土逢季月
見金多，終為貴論，而在未月尤甚。

三春戊土

   無丙暖照，戊土不生。無甲疏劈，戊土不靈。無癸滋潤，萬物不長。正二月先丙後甲，
癸水次之。三月先甲後丙，癸又次之，因戊土司權故也。有甲丙癸，三者齊透，必主一品當
朝。或二透一藏，亦登金榜。二藏一透，也可異途。
   正二月即有甲癸，若無丙除寒，如萬物生而不長，故無丙者，富貴艱辛。
   或有丙無甲癸者，名曰“春旱＂，如萬物生而多厄。
   無甲癸者，一生勤苦，老而無功。
   或一派丙火，有甲欠癸，先泰後否。
   或支成火局，不見壬癸，僧道孤貧。
   癸透者貴，壬透者富，用水者要審水之多少。
     或一派甲木，無丙常人，得一庚透方妙。
     或支成水局，甲又出幹，又有庚透，富貴雙全。
     或無庚金，又無比印，難作從殺，定主遭凶。不然，必為盜賊。若日下坐午，不得善
終。
   或一派乙木，為官殺會黨，即有庚從，卻難制乙，此人內奸外直，口是心非。加一甲
在內，無庚必懶惰自甘，好食無厭。
   或丙多甲多，宜以癸庚參用。
   三月戊土司令，不見丙甲癸者，愚而且賤。
   甲癸透者，科甲。
   丙癸透者，生員。
   甲癸俱藏者，只可雲富。
   有癸異途。
   若丙多無癸，“旱田無水，不能種苗，舊穀已沒，新穀未登＂，此先富後貧之造。
   或火多有壬透者，先貧後富。癸透先賤後榮。壬藏不過食足。癸藏不過名傳。即此亦
須運美。
   或支成火局，得癸透者，富貴天然。壬透者富貴辛苦。癸乃天上甘霖，壬乃江河波浪，
所以有勞逸之殊。
   支成木局，又甲乙出幹，此名“官殺會黨＂，官殺無去留之義。得一庚透，掃除官殺，
亦主富貴。無庚乃淺薄之人，宜用火泄木氣。
   有一命，丁未、癸卯、戊寅、乙卯，癸丁透幹，加以戊癸化火，將甲木暗焚，反得武
科探花。
   或木多無比印透，從殺而論，亦富貴。
   或有比印，端看癸透，取癸而成貴格。
   無癸、無火、無金，名曰“土木自戰＂，主腹生疾病，憂愁艱苦。

三夏戊土

   四月戊土：
   陽氣發升，寒氣內藏，外實內虛，不畏火炎。無陽氣相催，萬物不長。故先用甲劈疏，
次取丙癸為佐，丙透甲出，廊廟之材。丙癸透，科甲之士。即透以位，支藏得所，終非白丁。
   若一派丙火，為火炎土燥，僧道之流。得一癸透壬藏，功名有准。或支藏癸，衣食豐
足，但骨肉多刑。
   化合成局無破，富貴非輕。
   或支成金局，幹出癸水，此為奇格，正是“土潤金生＂，即不為桃浪之客，定有異路
恩榮。
   五月戊土：
   仲夏火炎，先看壬水，次取甲木，丙火酌用，用癸力微。
   壬甲兩透，名“君臣慶會＂，自然桃浪先聲，權高位顯。又得辛透年幹，官居一品。
如一命，辛未、甲午、戊寅、壬子，壬甲兩透，印旺殺高，出將入相，名播四夷。
   若支成火局，即透癸水，不能大濟，是一杯水難濟車薪火也。人合此命，且主目疾。
   若得壬水出幹，則此非比，又或土木重重，全無滴水，僧道孤貧之輩。
   六月戊土：
   遇夏乾枯，先看癸水，次用丙火甲木。癸丙兩透，科甲中人。
   或有癸無丙，見甲可許秀才，無甲略富。
   或有丙無癸，假道斯文，衣食頗足。
  或癸透辛，出以刀筆之才，可謀異路。
  無丙癸者，常人。
  又若無甲，下賤之輩。
  或土多得一甲出，不見庚辛，為人作事軒昂，性情謹慎，亦文章驚世。

三秋戊土

   七月戊土：
   陽氣漸入，寒氣漸出。先丙後癸，甲木次之。丙癸甲透者，富貴極品。
   癸藏丙透，不過秀才。
   丙甲兩透，癸水會局藏辰，亦不失富貴。
   無丙得甲癸透，此人清雅，富家千金。
   無癸甲者，常人，有丙火，妻賢子肖。
   若丙甲癸三者俱無，下流之命。
   或支成水局，休作棄命從財，宜取甲泄之，甲透者，稍有富貴。
   八月戊土：
   金泄身寒，賴丙照暖，喜水滋潤，先丙後癸，不必木疏。丙癸兩透，科甲中人。
   丙透癸藏，可許入泮。
   癸透丙藏，納貢得官。
   若丙藏又無癸，即多不透，此皆常人。
   癸丙全無，奔流之客。
   或四柱皆辛，無丙丁，此名傷官格，為人清秀，即不能拾芥，亦可武癢。一見癸水，
富而且貴。
   或支成水局，壬癸出幹，此名財多身弱，愚懦無能。若天干有比劫分散財神，頗言衣
食。
   秋土生金極弱，須丙火丁火出幹方妙。
   九月戊土：
   當權，不可專用丙火。先看甲木，次取癸水，切忌化合。見金先用癸水，後取丙火，
配合干支，方成有生之土，定發雲程。
   或無丙有癸，不見甲透者，衣衿小富。
   無癸丙，有甲者，衣食而已。
   若癸甲全無，雖有丙火，亦屬平常，或為僧道。
   或支成水局，壬癸透幹，用戊土止流，有比劫反主富。
   支成火局，名“土燥不發＂，得金水兩透，此人清高，略可富貴。無水，一生困苦。

三冬戊土

   十月戊土：
   時值小陽，陽氣略出。先用甲木，次取丙火。非甲，土不靈；非丙、土不暖。安能發
生萬物。甲丙兩出，富貴中人。若甲得長生，遇支藏得地之水，一丙高透，亦主身貴揚名。
   支見庚金，入泮而已。
   若不見庚金，甲木藏支，丙火高透，科甲有之。
   若有庚，丁出制，必異路功名，或為典吏。
   即庚丁不透，甲丙藏支，亦雲富貴。
   壬透得戊揪丙，主富中取貴。
   丙甲俱無，必為僧道。
   十一二月：
   嚴寒冰凍，丙火為尊，甲木為佐。丙甲兩透，桃浪之人。
   丙出甲藏，采芹食氣。
   丙藏甲出，佐雜前程。
   有丙無甲者，豪富。
   有甲無丙者，清貧。
   丙甲全無，下流之造。
   或一派丙火，加以丙透，運值火土，弱中複強。又一壬透幹，主清高榮祿。乏壬，僧
道孤寒。
   或一派水土寒滯，不見一丙，得一癸透月時，亦不失儒雅風流。
   若一派壬水，不見比劫，可作從財而論。即有比劫，得甲出幹，又主富貴。
   若寒土無丙，雖有甲木，亦是外實內虛之人。
   或二癸透月時，名為爭合，終屬勞碌之人。得一己出幹制癸，反主忠義之士，舍己從
人而論。
   年月透辛金者，又屬土金傷官，異路功名可許。

戊土喜用提要

   寅月    無丙照暖，戊土不生，無甲疏劈，戊土不靈，無癸茲潤，戊土不長。先丙、
次甲、
   次癸。
   卯月    無丙照暖，戊土不生，無甲疏劈，戊土不靈，無癸茲潤，戊土不長。先丙、
次甲、
   次癸。
   辰月    戊土司令，先用甲疏，次丙、次癸。
   巳月    戊土建祿，先用甲疏劈，次取丙癸。
   午月    調候為急，先用壬水，次取甲木，丙火酌用。
   未月    調候為急，癸不可缺，次用丙火，土重不能無甲。
   申月    寒氣漸增，先用丙火，後用癸水。水多，用甲泄之。
   酉月    賴丙照暖，喜水滋潤。
   戌月    戊土當權，先用甲木，次取丙火。見金，先用癸水，後取丙火。
   亥月    非甲不靈，非丙不暖。
   子月    丙火為尚，甲木為佐。
   醜月    丙火為尚，甲木為佐。

三春己土

   正月己土：
   田園猶凍，蓋因臘氣未除，餘寒未退，故以丙為尊。得丙照暖，萬物自生。
   忌見壬水，反為己病。何也？壬乃江湖之水，湖水一發，則田園洗蕩，變為沙土，而
根苗盡沒矣。須戊作堤，以保園圃。
   壬多要見戊制，有戊出幹者，定主玉堂金馬，若乏戊制，必屬平常。
   或一派甲木，有庚出幹，加以癸丙齊透，配得中和，亦名利雙全。
   即丙生寅月，庚透天干，亦有俊秀。
   若甲多無庚，殘疾廢人，宜用丁泄。
   或一派火，即不見水無礙，何也？正月己土寒濕，必丙燥暖，反主厚祿。戊透，反作
常人。
   二月己土：
   陽氣漸升，雖禾稼未成，萬物出土，田園未展，先取甲木疏之，忌合，次取癸水潤之。
甲癸出幹，定主科甲。加以一丙出透，勢壓百僚。一見壬水，微末官職。
   或見庚制甲，壬水出幹，比劫重重，此必俗子。
   丙透必有小富。
   丙藏衣祿無虧。
   或支成木局，庚透富貴。
   若柱多乙木，乙又屈庚，庚必輸情於乙，不能掃邪於正，此必狡詐之徒，運入東南，
恐有不測。當用丁泄之，有丁者，小人而已，不致無良。
   無印比，從殺者貴。
   三月己土：
   正栽培禾稼之時，先丙後癸，土暖而潤，隨用甲疏，三者俱透天干，必官居黃閣。
   或三者透一，科甲定然。但要得地，卻以庚金為病。
   或有丙甲無癸，亦可致富，但不貴顯。
   或有癸而無甲丙，亦有衣衿。
   或有丙癸無甲，亦系才人。
   丙癸全無，流俗之輩。
   或一片乙木，無金制伏，貧而且夭也。

三夏己土

   雜氣財官，禾稼在田，最喜甘沛。取癸為要，次用丙火。夏無太陽，禾稼不長，故無
癸曰“旱田＂，無丙曰“孤陰＂。
   或丙癸兩透，又加辛金生癸，此富貴之格，名“水火既濟＂，鼎甲之人，卻忌戊癸化
合。
   或有丙無癸，有壬亦可，但不大發。
   或一派丙火烈土，加以丁火制辛，癸水無根，如七八月之間旱，則苗槁矣，此命孤苦
零丁。
   或有甲木，又見丙火重重，無滴水解災，亦孤貧到老。如有壬水，又見庚辛，此又不
作孤看，但恐目疾，心腎肝臟之災。若壬水有根，辛金得地，又非此而論。
   或壬癸並出，破火潤土，此人聰穎特達，富中居貴，又轉禍為福也。

三秋己土

   萬物收藏之際，外虛內實，寒氣漸升，須丙火暖之，癸水潤之。不特此也，且癸能泄
金，丙能制金，補土精神，則秋生之物鹹茂矣。
   癸先丙後，丙癸兩透，雁塔題名。
   或無癸，有兩丙透者，異途顯達，或武職權高。
   或有丙火，不見壬癸，為假道斯文，終無誠實。
   或有壬癸無丙者，衣食充足，才能而已。
   或支成金局，癸透有根，此人家畜萬緡，富中取貴。
   或支四庫，甲透者富，乏甲者孤貧。
   或甲出無癸乏金，積德可全科甲。
   或會火局，無水救，乃大奸大惡之徒。
     或丙透癸藏，遇金頗有選拔，加一壬輔，富貴慷慨，有賢聲。見戊透者，主遭凶厄且
貧。
   八月戊土支成金局，無丙丁出救，此人零丁孤苦。如得丙透丁藏，生己元神，此人名
魁天下，五福完人。
   總之三秋己土，先癸後丙，取辛輔癸。
   九月土盛，宜甲木疏之，餘皆酌用。

三冬己土

   濕泥寒凍，非丙暖不生，取丙為尊，甲木參酌，戊土癸水不用。惟初冬壬旺，取戊制
之，餘皆用丙丁。但丁不能解凍除寒，不能大濟。
   或幹透一丙，支藏一丙，加以甲透，科甲有准。即藏丙無制，亦主衣衿。
   或多壬水，得戊透制之，此命安然，富中取貴。不見戊土，富屋貧人。
   凡三冬己土，見壬水出幹，為“水浸湖田＂，此人孤苦，若見火不孤，見土不貧。
   或一派癸，不見比劫，反主富貴，雖不科甲，恩誥有之。若見比劫，平常人物，妻子
主事。
   或一派戊己，取甲制之，甲透者富貴。
   或一片辛庚，須用丙火，還須丁火為助，丙藏，富貴奇特之命。
   己土喜用提要
   寅月 取丙解寒，忌見壬水，如水多，須以土為佐。土多用甲，甲多用庚。
   卯月 用甲忌與己土合化，次用癸水潤之。
   辰月 先丙後癸，土暖而潤，隨用甲疏。
   巳月 調候不能無癸，土潤不能無丙。
   午月 調候不能無癸，土潤不能無丙。
   未月 調候不能無癸，土潤不能無丙。
   申月 丙火溫土，癸水潤土。七月庚金司令，丙能制金，癸能泄金。
   酉月 取辛輔癸。
   戌月 九月土盛，宜甲木疏之，次用丙癸。
   亥月 三冬己土，非丙暖不生。初冬壬旺，取戊土制之，土多，取甲木疏之。
   子月 三冬己土，非丙暖不生。壬水太旺，取戊土制之，土多，取甲木疏之。
   醜月 三冬己土，非丙暖不生。壬水太旺，取戊土制之，土多，取甲木疏之。


第四節     論金

   總論：
   金以至陰為體，中含至陽之精，乃能堅剛，獨異眾物。若獨陰而不堅，冰雪是也，遇
陽則消矣。故金不煉不成器，聚金無火，難成脫樸之名。金重火輕，執事繁難。金輕火重，
煆煉消亡。金極火盛，為格最精。金火全名鑄印，犯醜字即為損模。金火多名乘軒，遇死衰
反為不利。大火煉金，幸功名而退速。純金湊水，遇富顯以贏餘。
   金能生水，水旺則金沉。土能生金，金貴則土賤。金無水乾枯，水重則沉淪無用。金
無土死絕，土重則埋沒不顯。兩金兩火最上，兩金兩木財足。一金生三水，虛弱難勝。一金
得三土，頑鈍自損。金成則火滅，故金未成器欲得見火，金已成器，不欲見火。金到申酉巳
醜亦可謂之成也，運喜西北不利南方。
   生於春月，餘寒未盡，貴乎火氣為榮，性柔體弱，欲得厚土輔助。水盛增寒，難施鋒
銳之勢。木旺損力，反招銼鈍之危。金來比助扶持最喜，比而無火，失類非良。
   夏月之金，性尚在柔，形未執方，尤嫌死絕。火多而卻為不厭，水盛而滋體呈祥，見
木而助鬼傷身，遇金而扶持精壯。土薄而最為有用，土厚而埋沒無光。
   秋月之金，當權得令。火來煆煉，遂成鐘鼎之材。土多培養，反為頑濁之氣。見水則
精神越秀，逢木則琢削施威。金助愈剛，剛過必缺。氣重愈旺，旺極則害。
   冬月之金，形寒性冷。木多則難旋琢削之功，水盛而未免沉潛之患。土能制水，金體
不寒，火來取土，子母成功。喜比肩聚氣相扶，欲官印溫養為利。

三春庚金

   正月庚金：
   木旺之際，有土皆死，不能生金，且金之寒氣未除，先用丙暖庚性，又慮土厚埋金，
需甲疏泄。丙甲兩透，科甲顯榮。
   二者透一，亦有生監。
   丙藏甲透，異路功名。
   或柱中土多，透甲者貴，甲藏者富，庚出則否。
   或丁火出幹，加以戊己而無水者，又主富貴，何也？寅中甲木，引丁有根，無水為病，
名“官星有氣，財旺生扶＂，故以富貴推之。如火多則用土。
   或支成火局，壬透、有根者，大富貴。無根者，小富貴。乏水者，殘疾之人。
   或木被金傷，無丙丁出制，支無丁火，此系平人。
   或丙遭癸困，無戊制者亦然。
   總之正月庚金，丙甲為上，丁火次之。
   春金多火，不夭則貧。
   陽金最喜火，鍛煉太過，反主奔流。
   二月庚金：
   柱中自然有乙，見庚必留情於乙。此金有暗強之勢，如秋金一理。故二月庚金，專用
丁火，借甲引丁，借庚劈甲，無丁用丙者，富貴多出於勉強。
   或丁在幹，甲透引丁，支下再見一庚制甲，配得中和，必然大貴。
   如不見庚合者，雖丁甲兩透，亦屬平人。
   春丁不旺不衰，故用甲為佐丁之物。甲若無庚劈，則不能引丁。
   乙木雖多，又忌濕乙傷丁，難為丁母，故有丁甲無庚者，常人。
   有丁庚，甲不出幹者，常人。
   或丁透無庚甲者，可許貢監。
   無丁有丙者，異路功名。
   或一片甲乙，忌庚出幹破財，乃從財格，反主富貴，若見一比，又主孤貧。
   死金嫌蓋頂之泥，重見戊己，如人壓伏之象，須甲透為妙。
   三月庚金：
   戊土司令，無生金之理，有埋金之憂。故先甲後丁，不用庚劈甲。三月之庚，土旺金
頑。頑金宜丁，旺土須甲，乏甲不能立業，乏丁焉能成名。二者少一，富貴不真。
   庚金無火，非夭則貧，身弱財多，富貴不久。得丁甲兩透，不見比肩，科甲之命。但
要好運相催。
   甲透丁藏，采芹拾芥。
   甲藏丁透，異路功名。
   丁甲俱藏，不受庚制。富中取貴，刀筆起家。
   有甲無丁，平常之輩。
   有丁無甲，迂儒腐儒。
  丁甲俱無，下賤之人。
  或一甲、無丁、有丙，由行伍而得官職。須見壬癸為妙。
  或支成土局，無木，貧賤僧道。見乙奸詐小人。
  或支成火局，癸水透，富貴。有丙丁出幹，見壬制之方吉，無制殘疾之人。

三夏庚金

   長生於巳，巳內有戊，丙不熔金，故不畏火炎，丙亦可作用，但先壬水，方得中和。
故曰：群金生夏，喜用勾陳。次取戊土，丙火佐之。三者皆全，登科及第。即透一二，亦非
白丁。
   或一派丙火，名曰“假殺為權＂，須不見壬制者，此人假作清高，並無仁義，刑妻克
子。有壬制者，又主榮華。壬藏支者，有富貴之名，而無其實。
   或支成金局，變弱為強，用丙無力，用丁方妙，故丁透者吉。無丁，無用之人。或丁
出三四，鍛制太過，其人奔波。
   四月庚金：
   須用壬丙戌，但非拘執先後，宜分病用藥。
   劍戟成功，入火鄉而反害。金逢火已損，再見火必傷。庚辛火旺怕南方，逢辰巳之鄉，
又為榮斷。
   五月庚金：
   丁火旺烈，庚金敗地，專用壬水，癸又次之。
   壬透癸藏，支見庚辛，必然科甲，切忌戊己透幹制水，則否。戊藏支內，不失儒林。
   或壬在支，有金生助，又得金神出幹，明經之貴。
   或癸出帶辛，異路之榮。
   或支成火局，乏水者，奔波之客。有壬癸制者，捐納之人。又見戊己透者，則否。
   無壬癸制火者，又宜戊己出幹補金泄火，庶不夭折孤貧。
   總之仲夏無水，必非上格。
   或一派木火，無傷、印、比劫，又作從殺而論。
   六月庚金：
   三伏生寒，頑鈍極矣，先用丁火，次取甲木。丁甲兩透，名顯身榮。忌癸傷丁。
   有甲無丁，庸俗。
   有丁無甲，生員。
   丁甲全無，下賤之人。
   木雖有，丁不透，支又見水，執鞭之士。
   丁火無傷，貿易之流。
   支會土局，甲先丁後，甲透者，文章顯達。丁透者，刀筆揚名。
   或柱多金，有二丁出制，異路功名。

三秋庚金

   七月庚金：
   剛銳極矣，專用丁火鍛，次取木引丁。故曰：秋金銳銳最為奇，壬癸相逢總不宜。如
逢木火來成局，試看福壽與天齊。
   如得丁甲兩透，定步青雲。
   若有丁無甲為俊秀。
   有甲無丁是平人。
   丁甲兩無無用物，只堪門下作閒人。
   或支成水局，乏丁用丙，柱中即有丙火，不見甲木者，必於愚儒。何也？當時金水兩
旺，金生水以制火，何能發達。
   或見甲出引丁，可雲生監。甲弱者，衣食充盈。
   或支成土局，先甲後丁。
   支成火局，富貴中人。
   金剛木明，行商坐賈之人。
   金備申酉戌之地，富貴無疑。
   金神入火鄉，逢羊刃富貴榮華。
   八月庚金：
   剛銳未退，用丁甲，丙不可少，若丁甲透，又見一丙，功名顯赫。
   且見羊刃無刑沖，丙殺藏支，名為“羊刃架殺＂，主出將入相，直介忠臣。
   或丙火重重，一丁高透，亦主科甲。
   丙出丁藏，異路之士。
   或甲藏支，火透而水木不透，亦主清高，衣衿可望。
   或丁藏支內，重見丙火者，此名“假殺重重＂，雖羊刃貼身，卻難從殺也。即一丙透，
秀而不富。
   或支見重重甲乙，無用人也。
   總之旺金木衰，非火莫制，不見丙丁，藝術之輩。
   九月庚金：
   戊土司令，最怕土厚埋金。宜先用甲疏，後用壬洗，則金自出矣，忌見己土濁壬。
   壬甲兩透，科甲相宜。
   或甲透壬藏，鄉魁可望。
   甲藏壬透，稟貢堪謀。
   有甲無壬，猶有學問。
   有壬無甲，莫問衣衿。
   壬甲兩無，則為下格。
   或支成水局，丙透救之，此人才高邁眾，名重鄉間。不見癸水，一榜可許。
   或四柱戊多金旺，全無甲壬者，即有衣祿，亦不能久。
   或庚戊多，無壬甲者，愚頑之輩。

三冬庚金

   十月庚金：
   水冷性寒，非丁莫造，非丙不暖。丁甲兩透，水無金局，一榜有之。支藏丙火，桃浪
之仙。
   支見亥子，得己出制，亦有功名。
   若見丙透無丁者，決無顯達。
   丁藏甲透，武職之人。
   以上不合者庸俗。
   如金水混雜，全無丙丁者，鄙夫。
   支成金局無火者，僧道之命也。
   書曰：水冷金寒愛丙丁。
   十一月庚金：
   天氣嚴寒，仍取丁甲，次取丙火照暖。或丁甲兩透，丙在支中，必主科甲。即無丙火，
亦有衣衿。
   有丁無甲，亦可富中取貴。
   有甲無丁，只作常人。
   或丙透丁藏，異途名望。
   丁藏有甲，武學可許。
   或支成水局，不見丙丁者，此乃傷官格，為人清雅，衣祿常盈，但子息艱難耳。
   或丙丁太多，名為“官殺混雜最無良，又怕身輕有損傷。如遇東南二運地，焉能挨得
過時光。＂
   過於清冷，似有淒涼。柱中一派金水，不入火土之鄉，主一生孤貧浪蕩，難望有成也。
   十二月庚金：
   寒氣太重，且多濕泥，愈來愈凍。先取丙火解凍，次取丁火煉金，甲亦不可少，丙丁
甲透者，則不科甲、亦有恩榮。
   有丙無丁甲者，富中取貴。
   有丁甲無丙者，特達才人。
   有丙丁無甲者，白手成家，刀筆亨通，乏金更美。
   或支成金局無火，僧道之流。

庚金喜用提要

   寅月  用丙暖庚性，患土厚埋金，須甲疏泄。火多用土，支成火局用壬。
   卯月  庚金暗強，專用丁火，借甲引丁，用庚劈甲。無丁用丙。
   辰月  頑金宜丁，旺土用甲，不用庚劈。支火宜癸，幹火宜壬。
   巳月  丙不熔金，惟喜壬制。次取戊土，丙火為佐。支成金局，變弱為強，須用
丁火。
   午月  專用壬水，癸次之，須支見庚辛為助。無壬癸，用戊己泄火之氣。
   未月  若支成土局，甲先丁後。
   申月  專用丁火，以甲引丁。
   酉月  用丁火煆金，兼用丙火調候。
   戌月  土厚先用甲疏，次用壬洗。
   亥月  水冷金寒愛丙丁，甲木輔丁。
   子月  仍取丁甲，次取丙火照暖，丙丁須臨寅巳午未戌支，方為有力。一派金水，
不入和暖之鄉，孤貧。
   醜月  仍須丁甲，次取丙火照暖，丙丁須臨寅巳午未戌支，方為有力。一派金水，
不入和暖之鄉，孤貧。

三春辛金

   正月辛金：
   陽氣舒而寒未除，不知正月建寅，中有長生之丙，解去寒氣，忌甲木司權，辛金失令，
取己土為生身之本。欲得辛金發現，全賴壬水之功。己壬兩透，支見庚制甲，科甲定然。
   或己土透幹，支中有甲，異路榮恩。
   或己土不全，號曰“君臣失勢＂，富貴難全。
   或有丙火出幹，亦主武學。
   或見壬，無己庚者，貧賤之徒。
   或支成火局，即壬水出幹，不克己土，亦尋常之人。
   或庚壬兩透，破局制火，必為顯達之人。
   或支成水局，不見丙火，名為“金弱沉寒＂，平常之士。書曰：金水性寒寒到底，淒
涼難免少年憂。得丙透照暖，反主富貴。
   故正月辛金，先己後壬，己為君，庚為佐，如用丙火須參看。
   二月辛金：
   陽和之際，壬水為尊，戊己為病，得甲制伏，則辛金不致埋沒，壬水不致混濁。合此
者必身入玉堂。故二月辛金，有壬甲透者貴顯，否則，鄉紳。
   或壬坐亥支，不見土出，可能入芥，家亦小康。
   得申中之壬者，異途名望。
   無壬者常人，其生克之理，與正月辛金皆同。
   或壬戊透，甲不出幹，此為病不遇藥，平常之人。得乙破戊，頗有衣衿，但假名假利，
刻薄乖張。
   或一派壬水汪洋，名為“金水淘洗太過＂，不得中和，略有衣食，全無作為。如壬水
重重，得戊反吉。
   或支成木局，泄盡壬水，有庚富貴，無庚平人。
   或支成火局，名“官印相爭，金水兩傷＂，下流之格。得二壬出制，富貴反奇。
   辛金生於春季，一派壬水，而無丙火，即能顯達，家無宿眷。得壬丙齊透，方許大富
大貴。
   三月辛金：
   戊土司令，辛乘正氣，母旺子相，先壬後甲，壬甲兩透，富貴必然。
   壬透甲藏，稟貢不失。
   甲透壬藏，富貴可雲。
   壬甲皆無，平常之格。
   所忌者丙貪合也，如月時皆丙，名為爭合，主慷慨風流，交遊四海。
   若癸出幹制丙，可許采芹。
   或支坐亥子之鄉，支又見甲，即非玉堂，亦必高僧祿位。若戊出幹制水，不見甲乙，
清閒之人。
   又或支見四庫，名“土厚埋金＂，不見甲制，愚頑之輩。
   或四柱火多，無水制伏，名“火土雜亂＂，主作淄衣，見癸可解。
   或比劫重重，壬癸淺薄，主夭，有甲出幹則貴，然無庚制方妙。

三夏辛金

   四月辛金：
   時逢首夏，忌丙火之燥烈，喜壬水之洗淘。支成金局，水透出幹，有木制戊，名“一
清徹底＂，科甲功名。
   癸透壬藏，富真貴假。
   若壬癸皆藏，戊己亦藏，略富。
   若壬癸俱無，反見火出，必主鰥獨。
   或支成火局，有制者吉，無制者凶。凡火旺無水，取土泄之。
   若壬水藏亥，戊不出幹，亦主上達，有戊常人，有一甲透，衣祿可求。
   若有甲無壬癸者，富貴虛浮，所謂“羊質虎皮＂是也。
   壬癸甲三者全無，又不合格，斯為下品。
   五月辛金：
   丁火司權，辛金失令，陰柔之極，不宜鍛煉，須己壬兼用，何也？己為泥沙，壬為海
湖，己無壬不濕，辛無己不生，故壬己並用。無壬，癸亦可用，但癸力小。
   或支成火局，即重見癸出亦不濟，得壬透破火方可，必主生員。
   若無壬，癸見戊，雖有午宮己土，燥泥成灰，金必煆熔，反遭埋沒，不為僧道。有一
二重比肩，不致孤獨。
   五月辛金，壬癸己三者皆用，或壬己兩透，支見癸水不沖，定主顯達。
   即己藏支，亦主稟貢。
   或無壬有己，須得異途。
   或癸出有庚，必主衣錦，叨受恩榮。
   若水土多者，見甲方妙。
   辛金生於夏月，要壬癸得地，若木多火多，不見金水，必敗。
   六月辛金：
   己土當權，輔助太多，恐掩金光，先用壬水，取庚佐之。壬庚兩透，科甲功名。
   即不出幹，藏支得所，亦有榮華。
   但忌戊出，得甲制之方吉。甲須隔位，恐貪己合，反掩金光，又塞壬水之流，下賤之
流。
   又忌庚出制甲，或只有未中一己，見了壬水，又為濕泥，不可見甲。甲出，反作平人。
   總以一壬一己，見庚無甲方妙。與五月用己壬同。
   或丁乙出幹，又有庚壬者，顯貴。無壬者，否。
   或支成木局，得壬透，又有庚金發水之源，可雲富貴。

三秋辛金

   七月辛金：
   值庚司令，不旺自旺，且壬水居申，四柱不見戊土，胎元戊藏申內，為壬堤岸。人命
得此，為官清正，但不富耳。
   或有土無甲，為“有病無藥＂，常人。有甲者，衣衿有望。
   或四柱金多，宜水泄之，若一派金水，得一戊土，反為辛用，又宜甲制，自然富貴。
   或干支水多，重見戊土，逢生得位，福壽之造。
   七月辛金，壬不在多，故書曰：水淺金多，號曰體全之象。壬水為尊，甲戊酌用可也，
癸水不可為用。
   八月辛金：
   當權得令，旺之極矣。專用壬水淘洗，故雲：金見水以流通。
   如見戊己，則生扶太過，故以土為病，見甲制土方妙。無戊，不宜用甲。
   或四柱一點壬水，甲多泄水，此為用神無力，奸詐之徒。得庚制者，反主仁義。
   或三點辛金，一重壬水，多見甲木，有庚透者，主大富貴，不見丁為美，若見一丁，
此人風雅清高，衣食饒裕而已。
   或一二比肩，壬甲皆一，無庚出幹，亦有恩榮。
   或二三比肩，一點壬水，戊土多見，此為“土厚埋金＂，此人愚懦。見一甲出，必為
創立之人。
   或一派辛金，一位壬水，無庚雜亂，富中取貴。
   或一派壬水泄金，無戊出制，為“沙水同流＂，主奔波貧苦。若得支見戊止流，其人
頗有才能，藝術過人。
   或支成金局，幹見比肩，無壬洗淘，此宜用丁，無丁必主凶頑無賴。若得一壬高透，
以泄群金，又名“一清到底＂，定有治國之才。
   或支成金局，戊己透幹，壬透無火，名“白虎格＂，運行西北，富貴大顯，子息艱難。
   或透丙火，雖有壬出，亦屬平常。
  或一二辛金，一派己土，定為僧道。
  或幹透己土，支見庚甲，一生安閒。
  或一派乙木，不見庚壬，為財多身弱，一見庚制，富貴可期。
  九月辛金：
  戊土司令，母旺子相，須甲疏土，壬泄旺金。先壬後甲，壬甲兩透，桃洞之仙。
  或壬透甲藏，又見庚金，平人。
  甲透壬藏，戊在支內，異途之人。
  或辛日甲月，壬水在支，有庚自能去濁留清，秋闈一榜。若戊戌月，即有甲在支亦否。
  總之土太多，甲不出幹，莫問功名。
  得一壬出，洗土助甲，雖不發達，富而可求。
  或土多無壬甲，時多透丙辛者，略貴。加以辰字在支，雖榮顯莫及。
  或木多土厚，無水者常人。
  或幹上重見癸水，雖無淘洗之功，頗有清金之用。此命主富辛苦。
  或己透無壬有癸，亦能滋生金力，衣衿之貴，但恐己多，不免濁富。
  九月辛金，火土為病，水木為藥。

三冬辛金

   十月辛金：
   時值小陽，陽氣漸升，寒氣將降，先用壬水，次取丙火。壬丙兩透，金榜題名。何也？
蓋辛金有壬水丙火，名“金白水清＂，又在亥月故發。
   丙透壬藏，采芹之造。
   丙藏壬透，富有千金。
   壬丙在支，聰明之士。
   戊壬存柱，積蓄之人。
   或壬多無戊，名“辛水汪洋＂，反成貧賤。
   戊多壬少，又主成名。
   或甲多戊少，因藝術而蓄金。
   若己多有戊，壬水被困，金被埋，不過誠實之人。
   或壬癸多無戊丙者，勞碌辛苦。
   十月辛金，先壬後丙，餘皆參用。
   十一月辛金：
   癸水司令，為“寒多雨露＂，切忌癸出凍金，而困丙火。壬丙兩透，不見戊癸，衣錦
腰金。
   即壬藏丙透，一榜堪圖。
   或壬多有戊，兩甲出幹者，青雲之客。
   若壬多無戊丙者，泄金太過，定主寒儒。
   或壬多，甲乙重重，無丙火者貧寒。
   或支成水局，癸水出幹，有二戊制者，富貴恩榮，無戊者常人。
   或支見亥子醜，幹出比劫，無丙，為潤下格，運行西北，富貴雙全。
   若無庚辛，又出甲乙，無戊丙者，必主僧道。
   或支成木局，有丁出幹，又見戊者，功名特達。
   冬月辛金，須丙溫暖方妙。
   十二月辛金：
   寒凍之極，先丙後壬，無丙不能解凍，無壬不能洗淘。丙壬兩透，金馬玉堂之客。
  壬丙俱滅，遊癢食氣之人。
  有丙無壬，富真貴假。
  有壬乏丙，賤而且貧。
  或丙多、無壬、有癸，市中貿易之流。
  或水多，有戊己出幹，又有丙丁，必主衣食充盈，一生安樂。
  十二月辛金，丙先壬後，戊己次之。

辛金喜用提要

   寅月   辛金失令，取己土為生身之本，欲得辛金髮用，全賴壬水之功。壬己並用，
以庚為助。
   卯月   壬水為尊，見戊己為病，須甲制伏。
   辰月   若見丙火合辛，須有癸制丙。支見亥子申，為貴。
   巳月   壬水淘洗，兼有調候之用，更有甲木制戊，一清徹底。
   午月   己無壬不濕，辛無己不生，故壬己並用，無壬用癸。
   未月   先用壬水，取庚為佐，忌戊出，得甲制之，方吉。
   申月   壬水為尊，甲戊酌用。不可用癸水。
   酉月   壬水淘洗，如見戊己，須甲制土。支成金局，無壬，須用丁火。
   戌月   九月辛金，火土為病，水木為用。
   亥月   先壬後丙，名金白水清，餘皆酌用。
   子月   冬月辛金，不能缺丙火溫暖，餘皆酌用。
   醜月   同上。丙先壬後，戊己次之，總之丙火不可少也。


第五節     論水

   總論：
   天傾西北，亥為出水之方，地陷東南，辰為納水之府。逆流到申而作聲，故水不西流。
水之性潤下，順則有容。順行十二辰，順也，主有度量，有吉神扶助，乃貴格。逆則有聲。
逆行十二辰，逆也，入格者主清貴有聲譽，忌刑沖則橫流，愛自死自絕則吉。水不絕源，仗
金生而流遠。水流氾濫，賴土克以堤防。水火均則合既濟之美，水土混則有濁源之凶，四時
皆忌。火多則水受渴，忌見土重，則水不流。忌見金死，金死則水囚。忌見木旺，木旺則水
死沉芝。雲：水命動搖，多主濁濫，陰人尤忌之。口訣雲：陽水身弱窮，陰水身弱貴。
   生於春月，性濫滔淫。再逢水助，必有崩堤之勢。若加土盛，則無泛漲之憂。喜金生
扶，不宜金盛，欲火既濟，不要火多。見木而可以施功，無土而仍愁散漫。
   夏月之水，執性歸源，時當涸際，欲得比肩。喜金生而助體，忌火旺而太炎。木盛則
耗盜其氣，土旺則克制其流。
   秋月之水，母旺水相，裏瑩表光。得金助則能清澄，逢土旺則嫌混濁。火多而財盛，
太過不宜。木重而妻榮，中和為利。重重見水，增其氾濫之憂，疊疊逢土，始得清平之意。
   冬月之水，司令專權。遇火則增暖除寒，見土則形藏歸化。金多反曰無義，木盛是謂
有情。土太過克制水死，水泛漲喜土為堤。

三春壬水

  正月壬水：
   汪洋之際，能並百川之流，然水性柔弱，宜用庚金之源，庶不致汪洋無度。有庚丙戊
三者齊透，科甲功名。
   或庚戊藏支，丙坐寅支者，亦有恩誥。
   即一庚透，貢監有之。
   凡壬日無比肩羊刃者，不必用戊，專用庚金，以丙為佐。
   或見比劫，又有庚辛，此弱極複旺，又宜制伏。
   戊透，可雲科甲。戊藏，則是秀才。然必丙透不合為妙。
   或支見多戊，又有甲出幹，名“一將當關，群邪自伏＂，主光明磊落，名重百僚。
   或支成火局，惜不逢時，主名利皆虛，文章駭俗。
   二月壬水：
   寒氣初除，有並流之象，不用丙暖，專取戊土辛金。二月壬水，先戊後辛，庚金次之。
戊辛兩透，雁塔成名。
   戊透辛藏，亦有恩誥。
   或戊辛不透，有庚出幹者，不富。
   或支成木局，有庚透者，金榜題名。庚在支者，異途之仕。
   或木出火多，名“木盛火炎＂，須比肩羊刃，尤宜水透，富貴榮恩，乏水則否。
   或比肩重重，又須戊土，書曰：土止流水福壽全。若戊不見，名“水泛木浮＂，一生
辛苦，再行水運，落水身亡。
   或甲乙重重無比肩者，此依人度日，全無作為。若見庚辛，饑寒可免。
   三月壬水：
   戊土司權，恐有推山塞海之患。先用甲疏季土，次取庚金。甲庚俱透，科甲定然。
   甲透庚藏，修齊品格。
   甲藏有根，可雲俊秀。
   有癸滋甲，必主幹城。
   獨甲藏支，必富。
   獨庚在柱，常人。
   無甲，剛暴之徒。
   乏庚，愚頑之輩。
   或時幹透丁者，此為化合，助火而不助水。見丁未一理。
   或支成四庫，乏甲者，名“殺重身輕，終身有損＂。
   凡水旺多見庚金者，乃無用之人，須丙制之方妙。

三夏壬水

   四月壬水：
   丙火司權，水弱極矣。專取壬水比肩為助，次取辛金發源。壬辛兩透，金榜有名。
   或癸辛兩出，加以甲透，亦主異路之榮。無甲者，富貴門下之客。
   如無壬，木少火多者，又作棄命從財格，因妻致富，癸透者殘疾。
   或四柱多金得地，則弱極複強，須用巳中己土，亦主名利雙全，或異途之貴。
   若見一甲藏寅，與己相刑，主有暗疾，名利皆虛，不能創立。
   或多甲乙，有庚出幹者貴，無庚者否。
   或支成水局，大貴。
   五月壬水：
   丁旺壬弱，取癸為用，居庚為佐，無庚不能發水，無癸不能傷丁。五月壬水，辛癸亦
可參用，其理與四月相同。
   庚癸兩透，科甲必然。
   庚壬兩透，官居極品。
   有庚無壬癸者，常人。
   或支成火局，全無金水，名“財多身弱，富屋貧人＂。若又甲乙多者，僧道之命。
   六月壬水：
   己土當權，丁火退氣，先用辛金癸水，次用甲木疏土。六月壬水，先辛後甲，次取癸
水。辛甲兩透，富貴清高。
   甲藏辛透，貢監生員。
   辛藏甲透，異途武職。
   甲壬兩透，無傷，有治國之貴。
   即甲藏壬出無破，是拾芥之才。
   或支多土火，又只清貧。
   或一派己土，此假從殺格，為人奸詐，且主孤貧。得甲乙出制可揪。
   凡土居生旺之地，須制土方妙。
   或支成木局，泄水太過，當用金水為貴。

三秋壬水

   七月壬水：
   庚金司令，壬得申之長生，源流自遠，轉弱為強。專用戊土，次取丁火佐戊制庚，但
用辰戌之戊，不用申中受病之戊。戊丁俱透，科甲生員。
   戊透天干，丁藏午戌，恩封可待。特忌戊癸合化。
   即支見寅戌，年出丁火，可許衣衿。
   或丁戊兩透，富中取貴。
   或四柱多壬，戊又透幹，名“假殺為權＂，閬菀之仙。
   支中見甲，亦不忌也。但太多者，常人。有庚居申，頗有衣祿。
   或戊多而透，得一甲制，略貴。無甲，常人。
   或一派甲木，又見火多，無庚出者，別祖離鄉，隨緣度日。蓋申中之庚，不能救也。
   七月壬水，專用戊土，丁火為佐。
   八月壬水：
   辛金司令，正金白水清。忌戊土為病。專用甲木，甲木一透制戊，壬水徹底清澄，名
高翰苑。
   若甲出時幹，功名顯達。設見庚破，又屬常人。
   即甲藏支，無庚，秀才可許。
   或天干有壬，支見申亥，此非用甲，戊土作用，亥雖有甲，又有申中之金制甲，秀才
一定，且富足多才。
   或無戊，多金水者，主人清才濁，困苦貧儒。
   無甲用金，發水之源，名“獨水三犯庚辛＂，號曰“體全之象＂。
   八月壬水，專用甲木，庚金次之。
   九月壬水：
   進氣，其性將厚，若一派壬水，見一甲制戌中之戊，戊又出幹，斯用丙火，此格清貴
極矣。正合“一將當關，群邪自伏＂。
   或不見丙戊，亦不為妙。
   或一派戊土，無一己庚雜亂，得一甲透時幹，玉堂清貴。即甲透月上，亦主科甲。若
支藏己土，一榜可圖。
  或庚乏丁，貧賤之人。
  或丁透見甲，略貴。
  或水多乏丙者，又用戊土，常人。
  九月壬水，專用甲木，次用丙火。

三冬壬水

   十月壬水：
   司權，至旺之極。取戊為用，若生辰日幹，又見辰時，必須戊透，又須庚制甲，不傷
戊土。戊庚兩全，定主登科及第，位顯權高。
   或甲出制戊，不見庚救者，斷之困窮。
   戊藏無制，可許生員。
   或戊庚兩透無甲，亦主榮顯。
   或支成木局，有甲乙出幹，得庚透者，富貴。無庚者，平常。
   或支成水局，不見戊己，名潤下格，運行西北，大富貴。行東南者，必危。
   或丙戊兩透，行火土運，名利雙全。
   或有丙無戊，可雲衣祿。
   有戊無丙，難許推盈。
   十月壬水，專取戊丙，次取庚金。
   十一月壬水：
   羊刃幫身，較前更旺，先取戊土，次用丙火。丙戊兩透，富貴榮華。
   有戊無丙，略可言富。
   有丙無戊，好謀無成。
   或支成水局，丙不出幹，即有戊土，亦系庸人。
   或丙透得所，即戊藏支，亦可顯達，須運得用方妙。
   或支成火局，一富而已。
   或比見月時，年見丁火，平常之輩。
   支成四庫，富貴中人。
   或丁出時幹，名為爭合，主名利難成。.
   或壬子日、丁未時，雖不能科甲，亦有恩榮。何也？蓋用子中癸水為用，號曰“用神
得地＂，亦主榮華。
   十一月壬水，丙戊並用。
   十二月壬水：
   旺極複衰，何也？上半月癸辛主事，故旺，專用丙火。下半月己土主事，故衰，亦用
丙火。甲木佐之。有丙解凍，名利雙全。丙透甲出，科甲之貴，然四柱無壬方妙。無丙，單
寒之士。
   或四柱多壬，戊透制之，衣衿有望。
   或丁出時幹，化合成木，月幹又見丁火，無癸破格，亦主富貴。
   或支成金局，不見丙丁，名“金寒水冷＂，一生孤寒，見火略可。即丙透遇辛，亦不
為妙，見丁頗吉。
   臘月壬水，先取丙火，丁甲為佐，故“水冷金寒愛丙丁，水旺居垣須有智，水土混雜
必愚頑＂，“壬癸路經南域，主健富貴堪圖＂，又雲“惟有水木傷官格，財官相鍵始為歡＂
                                       。

壬水喜用提要

  寅月   無比劫，不必用戊，專用庚金，丙火為佐。
  卯月   三春壬水絕地，取庚辛發水之源，水多用戊。
  辰月   甲疏季土，次取庚金以發水源，金多須丙制之為妙。
  巳月   壬水弱極，取庚辛為源，壬癸比助。
  午月   取庚為源，取癸為佐，無庚用辛。
  未月   以辛金髮水源，甲木疏土。
  申月   取丁火佐戊制庚，戊土通根辰戌，丁火通根午戌，方可為用。
  酉月   無甲，用金發水之源，名獨水犯庚辛，體全之義。
  戌月   以甲制戌中戊土，丙火為佐。
  亥月   若甲出制戊，須以庚金為救。
  子月   水旺宜戊，調候宜丙，丙戊必須兼用。
  醜月   上半月專用丙火，下半月用丙，甲木為佐。

三春癸水

   正月癸水：
   值三陽之後，雨露之精，其性至柔，先用辛金，生癸水之源，次用丙火照暖，名“陰
陽和合＂，萬物發生，辛丙兩透，金榜有名。
   或支成火局，辛金受傷，有壬出救者，富貴。無壬者，貧窮。
   或丙出天干，辛在酉醜，亦有衣衿。
   若辛丙皆無，貧寒下格。
   或辛透丙藏，恩榮之造。
   丙辛同柱，以富得官。
   或戊透月上，坐辰時，不見比劫，丙丁出幹，此為化合，定主腰金。見刑沖則否。
   或支成水局，宜有丙透，無壬者，衣祿不少。若見丙火重重，又作貴推。
   正月癸水，辛金為主，庚金次之，丙亦不可少，若無庚辛，雖有丙火，無用之人。或
火多土多，殘疾不免。
   二月癸水：
   不剛不柔，乙木司令，泄弱元神，專用庚金為用，辛金次之。庚辛俱透，無丁出幹者，
貴由科甲。無庚辛常人。
   或庚透辛藏，榮封有准。
   庚藏辛透，亦有衣衿。
   庚辛兩透，富中取貴，或刀筆揚名。
   或庚辛重見，有己丁出幹者亦貴。
   或支成木局，月時又見木者，為泄水太過，定主貧困多災。即運入西方，亦屬無用。
   三月癸水：
   要分清明穀雨，清明後火氣未熾，專用丙火，為陰陽和諧；穀雨後，雖用丙火，尚宜
辛甲佐之，如辛卯、壬辰、癸未、丙辰，生上半月，用丙火顯達。生下半月，必無傷辛金癸
水方妙，然丙亦不可少。
   三月癸水，從化者多，得化者榮祿，不化者平常。
   或支成土局，不見己土，無木，乃從殺格。有甲出者常人。
   或支坐四庫，又得甲透，可謂顯達名揚。無甲者僧道孤貧。
   或支成木局，無金，名“傷官生財＂，主聰明博學，衣祿充饒。
   三月癸水，辛甲皆酌用。
三夏癸水

   四月癸水：
   喜辛金為用，無辛用庚，若辛高透，不見丁火，加以壬透，主科名榮貴，聲播四夷。
若有丁破格，貧無立錐，有壬可免。辛藏無丁，貢監衣衿。
   或一派火土乏金，即有巳庚，亦不能生水，又無比肩羊刃，必至熬幹癸水，損目無疑。
   若庚壬兩透，泄制火土，名“劫印化晉＂，極貴之造。有丁見幹者，則否。
   如有庚無壬，亦無丁破辛者，堪入儒林。
   有庚無辛者，異路成名。
   總之四月癸水，專用辛金方妙。
   五月癸水：
   至弱無根，必須庚辛為生身之本，但丁火司權，金難敵火，安能滋養癸水，宜見比劫，
方得辛金之用。
   五月癸水，庚辛壬參酌並用也。
   如庚辛透幹，又見壬癸者，定主鐘頂名家。
   或有金透，支見申子辰者，亦主金榜掛名。
   或無水出幹，支只一水，雖有庚辛，一富之造。故曰：水源會夏，富重貴輕。又曰：
金水會夏天，富貴水無邊。運行火土地，快樂似神仙。
   或支成火局，無壬出幹，定主僧道。
   或二壬一庚同透，衣錦腰金。
   或一派己土，無甲出制，此作從殺而論，又主大貴。凡從殺者，切不可破格方吉。
   六月癸水：
   有上下月之分，下半月庚辛有氣，上半月庚辛休囚，凡六癸日，多不驗。何也？俗士
不知此理，因未中有乙巳同宮，破而不破，故癸水不能從殺，所以專用庚辛。如上半月金神
衰弱，火氣炎烈，宜比劫助身，可雲富貴。與五月一理。下半月庚辛有氣，即無比劫亦可，
又忌丁透，即丁在支亦不吉，其生克制化，與五月略同。

三秋癸水

   七月癸水：
   正母旺子相之時，癸雖死申，殊不知申中有庚生之，名“死處逢生＂，弱中複強，即
運行西北，亦不死也。但庚金司令，剛銳極矣，必取丁火為用。
   或丁透有甲，名“有焰之火＂，必主科甲。
   或丁透無甲，又無壬癸，即有一二庚金，亦主生監，有二丁更妙。
   或金多乏丁制者，貧困之人。
   或一丁坐午，名“獨財格＂，主金玉滿堂，富中取貴，若在未戌，則是常人。
   或見二戌二未，又得丙丁藏支，幹見甲出，無水，亦作富貴而推。
   八月癸水：
   辛金虛靈，非頑金可比，正金白水清，取辛金為用，丙火佐之。名“水暖金溫＂，如
丙與辛隔位同透，主科甲功名。
   或丙透辛藏，一榜之士。
   或土多克水，生意中人。
   八月癸水，丙辛皆用。
   九月癸水：
   失令無根，戊土司權，克制太過，專用辛金髮水源，要比肩滋甲制戊方妙。
  或辛甲兩透，支見子癸，定主平步青雲。
  或癸甲兩透，富貴成名。
  或有甲辛無癸者，亦有恩封。
  或有甲癸無辛者，富大貴小。
  有甲無癸辛者，常人。
  二者俱無，貧賤之格。
  或有甲見壬者，頗許衣衿。
  九月癸水，辛甲並用。

三冬癸水

   十月癸水：
   旺中有弱，何也？因亥水搖木，泄散元神。宜用庚辛為妙。得庚辛兩透，不見丁傷者，
功名有准。
   或支成木局，有丁出幹，為木旺火相，制住庚辛不生水，必主清寒。
   或成木局，幹見丙丁，異路之榮。
   或一派壬水，不見戊制，名“冬水汪洋＂，奔波到老。若得戊透，清貴堪誇。
   或一派庚辛，得丁出制，主名利雙全。
   或四柱火多，名“財多身弱，富屋貧人＂。
   十一月癸水：
   值冰凍之時，金水無交歡之象，專用丙火解凍，庶不致成冰。又要辛金滋扶，無丙有
辛，不妙。
   凡冬季癸水，有丙解凍，則金溫水暖，兩兩相生。要不見壬透，自然登科及第，紫誥
金章。
   或一派壬水，無丙出幹，貧困之士。
   一派癸水，貧賤之流。
   或支成水局，得丙火重出幹者，又主蟒袍玉帶之榮。
   或支成金局，丙火無蹤者，芒鞋革履之流。
   如辛年、丙月、癸日，有火者，主恩榮寵賜，饒膝芝蘭。無火者，損資得貴，位重當
朝。
   或一派戊己，名“殺重身輕＂，非貧即夭。
   十二月癸水：
   寒極成冰，萬物不能舒泰，宜丙火解凍，或丙透年時，加以壬透，支中多戊，名“水
輔陽光＂，主顯達名臣。
   無戊者，異途之職。
   若有丙無壬，黃門之客。
   有壬無丙，戊又出幹者，皂隸之流。
   或支見子醜，比肩出幹，即有丙透，不能解凍，此屬平常。
   或無癸水，有辛與合，亦不為美。
   有丁出，頗吉。
   或一片癸即會黨，年透丁火，名“雪後燈光＂，夜生者貴，日生則否。若無丁火，又
主孤貧。
   或支成水局，無丙者，四海為家，一生勞苦。
   或支成火局，有庚辛透者，衣食充足，無金出，孤苦零丁。
   或支成金局，丙透得地，名“金溫水暖＂，彼此相生，定許光頂門戶，生馳翰苑。乏
丙者，即文章駭世，總為孫山。
   或支成木局，泄水太過，主殘病呻吟。得金出幹輔救，技藝之流。
   凡冬月用丙，須丙火得地方妙，不然，即重重丙火出幹，安能輕許富貴哉。

癸水喜用提要

   寅月   用辛生癸水為源，無辛用庚。丙不可少。
   卯月   乙木司令，專用庚金，辛金為次。
   辰月   上半月專用丙火，下半月雖用丙火，辛甲為佐。
   巳月   無辛用庚。忌丁破格，有壬可免。
   午月   庚辛為生身之本，但丁火司權，金難敵火，宜兼有比劫，方得庚辛之用。
   未月   上半月金神衰弱，火氣炎熱，宜比劫幫身，同五月。下半月無比劫亦可。
   申月   庚金得祿，必丁火制金為用，丁火以通根午戌未為妙。
   酉月   辛金為用，丙火佐之，名水暖金溫，須隔位同透為妙。
   戌月   專用辛金，忌戊土，要比劫茲甲制戊方妙。
   亥月   亥中甲木長生，泄散元神，宜用庚辛。水多用戊，金多用丁。
   子月   丙火解凍，辛金滋扶。
   醜月   丙火解凍，通根寅巳午未戌方妙。支成金局，要丙透得地。支成火局，又宜
用庚辛。
